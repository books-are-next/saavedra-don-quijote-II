<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="KAPITOLA LIL, kde se vypráví dobrodružství druhé dueni Doloridy či Angustiady, jinak paní Rodríguezové\.">
    <meta name="apple-mobile-web-app-capable" content="yes">
    <title>KAPITOLA LIL, kde se vypráví dobrodružství druhé dueni Doloridy či Angustiady, jinak paní Rodríguezové.</title>
    <link rel="stylesheet" href="./style/style.min.css" media="screen" integrity="sha256-suCzP2DeAjpjfeO4Ne4lRICbrGRKid9aAmWDin20Cww=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Miguel de Cervantes Saavedra: Důmyslný rytíř Don Quijote de la Mancha II">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Důmyslný rytíř Don Quijote de la Mancha II">
    <meta property="og:title" content="Důmyslný rytíř Don Quijote de la Mancha II">
    <meta property="og:type" content="book">
    <meta property="og:book:author" content="Miguel de Cervantes Saavedra">
    <meta property="twitter:title" content="Miguel de Cervantes Saavedra: Důmyslný rytíř Don Quijote de la Mancha II">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./don_quijote_061.html">
    <link rel="next" href="./don_quijote_063.html">
    <meta name="nb-order" content="61">
    <link rel="self" href="don_quijote_062.html">
    <meta name="nb-identifier" content="saavedra-dumyslny-rytir-don-quijote-de-la-mancha-ii-8fd8a37">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="2045" data-nb-chars="11949">
    <nav role="doc-toc">
      <ul class="plain section"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./don_quijote_061.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="14" data-nb-chars="103"><span class="idea" data-nb-ref-number="1" id="idea1" data-nb-words="14" data-nb-chars="103">KAPITOLA LIL, kde se&nbsp;vypráví dobrodružství druhé dueni Doloridy či&nbsp;Angustiady, jinak paní Rodríguezové.</span></h1>
        <section>
          <p class="chunk" data-nb-ref-number="2" data-nb-words="168" data-nb-chars="982"><span class="idea" data-nb-ref-number="2" id="idea2" data-nb-words="168" data-nb-chars="982">Cide Hamete vypravuje, že, když se&nbsp;don Quijote uzdravil ze&nbsp;svých škrábů, pomyslil si, že&nbsp;život na&nbsp;zámku je&nbsp;proti všem zákonům rytířství, jež vyznával, a&nbsp;že se&nbsp;rozhodl požádat vévody o&nbsp;dovolení k&nbsp;odjezdu do&nbsp;Zaragozy, kde se&nbsp;blížila doba slavností; tam doufal vydobýt si&nbsp;brnění, které se&nbsp;na&nbsp;takových slavnostech získává. A&nbsp;když byl jednoho dne u&nbsp;stolu vévodského a&nbsp;počínal už&nbsp;obracet v&nbsp;skutek svůj úmysl a&nbsp;žádat o&nbsp;dovolení, náhle vstoupily dveřmi do&nbsp;síně dvě ženy (jak se&nbsp;ukázalo) v&nbsp;smutku od&nbsp;hlavy k&nbsp;patě a&nbsp;jedna z&nbsp;nich přistoupivši k&nbsp;donu Quijotovi padla mu&nbsp;k&nbsp;nohám jak dlouhá, tak široká, ústa přitiskla k&nbsp;jeho nohám a&nbsp;jala se&nbsp;plakat tak srdcervoucně, opravdově a&nbsp;bolestně, že&nbsp;zmátla všechny poslouchající diváky; ačkoliv se&nbsp;vévodové domnívali, že&nbsp;běží o&nbsp;nějaký žert osnovaný služebnictvem donu Quijotovi, přece jen, vidouce sílu vzdechů, nářku a&nbsp;pláče ženina, byli na&nbsp;pochybách a&nbsp;v&nbsp;napětí, až&nbsp;milosrdný don Quijote ženu pozvedl ze&nbsp;země a&nbsp;pobídl ji&nbsp;sejmouti závoj z&nbsp;uplakané tváře.</span></p>
          <p class="chunk" data-nb-ref-number="3" data-nb-words="73" data-nb-chars="440"><span class="idea" data-nb-ref-number="3" id="idea3" data-nb-words="73" data-nb-chars="440">Ona poslechla a&nbsp;objevilo se, že&nbsp;je&nbsp;osobou, na&nbsp;kterou by&nbsp;nikdo nebyl pomyslil: pod závojem se&nbsp;totiž ukázal obličej paní Rodríguezové, dueni z&nbsp;toho domu sama; druhá žena ve&nbsp;smutku byla její dcerou, podvedenou synem bohatého sedláka. Všichni, kdo ji&nbsp;znali, byli ohromeni a&nbsp;vévodové víc než všichni ostatní, neboť ač&nbsp;ji&nbsp;měli za&nbsp;omezenou a&nbsp;přihlouplou, nemyslili, že&nbsp;by&nbsp;se&nbsp;mohla zbláznit. Nakonec se&nbsp;paní Rodríguezová obrátila k&nbsp;pánům a&nbsp;pravila:</span></p>
          <p class="chunk" data-nb-ref-number="4" data-nb-words="26" data-nb-chars="173"><span class="idea" data-nb-ref-number="4" id="idea4" data-nb-words="26" data-nb-chars="173">„Dovolte mi, Excelence, abych pohovořila krátce s&nbsp;tímto rytířem, neboť je&nbsp;toho třeba, mám-li se&nbsp;zdarem vyváznout z&nbsp;postavení, do&nbsp;něhož mě&nbsp;uvedla odvaha zlomyslného sedláka.“</span></p>
          <p class="chunk" data-nb-ref-number="5" data-nb-words="25" data-nb-chars="133"><span class="idea" data-nb-ref-number="5" id="idea5" data-nb-words="25" data-nb-chars="133">Vévoda pravil, že&nbsp;jí&nbsp;dovolení dává a&nbsp;ať promluví s&nbsp;donem Quijotem, jak si&nbsp;jen přeje. Tu&nbsp;řekla obracejíc hlas i&nbsp;tvář k&nbsp;donu Quijotovi:</span></p>
          <p class="chunk" data-nb-ref-number="6" data-nb-words="116" data-nb-chars="695"><span class="idea" data-nb-ref-number="6" id="idea6" data-nb-words="116" data-nb-chars="695">„Statečný rytíři, před několika dny jsem vám už&nbsp;vypověděla věrolomnou ničemnost, již zlý sedlák spáchal mé&nbsp;milované dceři, kterou je&nbsp;tato nešťastnice zde, a&nbsp;vy jste mi&nbsp;slíbil ujmout se&nbsp;jí&nbsp;a&nbsp;napravit křivdu jí&nbsp;spáchanou; nyní však jsem zvěděla, že&nbsp;chcete opustit tento zámek za&nbsp;novými dobrodružstvími, jež vám Bůh udělí. Proto bych chtěla, dříve než zmizíte na&nbsp;oněch cestách, abyste vyzval toho nezkroceného hrubce a&nbsp;přinutil jej vzít si&nbsp;mou dceru podle slibu manželství, který jí&nbsp;dal, dřív než si&nbsp;s&nbsp;ní zahrál. Neboť očekávat spravedlnost od&nbsp;pana vévody, toť žádat hrušky na&nbsp;olši, jak jsem Vaší Milosti už&nbsp;spravedlivě vysvětlila. A&nbsp;s&nbsp;tím, Pán náš dej vám, Milosti, mnoho zdraví a&nbsp;nás neopouštěj!“</span></p>
          <p class="chunk" data-nb-ref-number="7" data-nb-words="10" data-nb-chars="54"><span class="idea" data-nb-ref-number="7" id="idea7" data-nb-words="10" data-nb-chars="54">Na&nbsp;ta&nbsp;slova odvětil don Quijote velmi vážně a&nbsp;okázale:</span></p>
          <p class="chunk" data-nb-ref-number="8" data-nb-words="75" data-nb-chars="492"><span class="idea" data-nb-ref-number="8" id="idea8" data-nb-words="75" data-nb-chars="492">„Dobrá dueňo, zmírněte své slzy, či&nbsp;lépe řečeno, utřete je&nbsp;a&nbsp;nechte vzdychání! Beru na&nbsp;sebe pomoci vaší dceři, jíž by&nbsp;bylo bývalo lépe nevěřit tak lehkověrně slibům zamilovaných, které se&nbsp;povětšině lehce dávají a&nbsp;velmi těžko plní; s&nbsp;dovolením pana vévody odejdu ihned vyhledati onoho nesvědomitého mladíka, naleznu jej, vyzvu a&nbsp;zabiju, odmítne-li vyplniti dané slovo; neboť hlavní povinností mého povolání je&nbsp;odpouštěti pokorným a&nbsp;trestati zpupné, to&nbsp;jest pomáhati ubohým a&nbsp;ničiti ukrutníky.“</span></p>
          <p class="chunk" data-nb-ref-number="9" data-nb-words="91" data-nb-chars="544"><span class="idea" data-nb-ref-number="9" id="idea9" data-nb-words="91" data-nb-chars="544">„Není potřebí,“ řekl na&nbsp;to&nbsp;vévoda, „aby Vaše Milost hledala sedláka, na&nbsp;něhož si&nbsp;tato dobrá paní stěžuje, a&nbsp;ještě méně, abyste mě&nbsp;žádal o&nbsp;dovolení vyzvat jej; já&nbsp;sám jej prohlašuji za&nbsp;vyzvána a&nbsp;beru na&nbsp;sebe zpravit jej o&nbsp;tom vyzvání a&nbsp;přinutit jej přijmout je&nbsp;a&nbsp;dostaviti se&nbsp;na&nbsp;soud na&nbsp;můj hrad: zde oběma vykáži kolbiště bezpečné, zachovávaje veškeré podmínky, jichž se&nbsp;v&nbsp;takových případech má&nbsp;dbát, zachovávaje i&nbsp;spravedlivost pro každého, jakž musí činit všichni knížata, již dovolují, aby se&nbsp;svobodně zápasilo v&nbsp;hranicích jejich knížectví.“</span></p>
          <p class="chunk" data-nb-ref-number="10" data-nb-words="70" data-nb-chars="410"><span class="idea" data-nb-ref-number="10" id="idea10" data-nb-words="70" data-nb-chars="410">„S&nbsp;tímto ujištěním a&nbsp;s&nbsp;dovolením Vaší Vznešenosti,“ odvětil don Quijote, „nyní už&nbsp;pravím, že&nbsp;se&nbsp;tentokrát vzdávám svého šlechtictví a&nbsp;snižuji se&nbsp;k&nbsp;nízkosti zločincově a&nbsp;činím se&nbsp;jemu rovným, propůjčuje mu&nbsp;právo k&nbsp;zápasu se&nbsp;mnou; a&nbsp;tak, ač&nbsp;není přítomen, jej vyzývám, poněvadž spáchal zlo, oklamav tuto dívku, jež byla pannou a&nbsp;už není, jeho vinou, a&nbsp;jíž musí splnit daný slib manželství, sic zemře v&nbsp;potýkání.“</span></p>
          <p class="chunk" data-nb-ref-number="11" data-nb-words="85" data-nb-chars="533"><span class="idea" data-nb-ref-number="11" id="idea11" data-nb-words="85" data-nb-chars="533">Pak sundav rukavici vhodil ji&nbsp;doprostřed síně a&nbsp;vévoda ji&nbsp;zvedl, řka, že, jak byl pravil, přijímá vyzvání jménem svého poddaného a&nbsp;stanoví dobu klání za&nbsp;šest dní, kolbiště hradní nádvoří a&nbsp;zbraně ty, jichž obvykle rytíři užívají: kopí a&nbsp;štít a&nbsp;kroužkový krunýř s&nbsp;ostatními součástmi, bez klamu, podvodu a&nbsp;pověry, prohlédnuté a&nbsp;prozkoumané soudci kolbiště. Ale především je&nbsp;třeba, aby výborná dueňa i&nbsp;nehodná dívka vložily své právo na&nbsp;spravedlnost do&nbsp;rukou pana dona Quijota, jinak nebude ničeho a&nbsp;vyzvání nedojde náležitého splnění.</span></p>
          <p class="chunk" data-nb-ref-number="12" data-nb-words="3" data-nb-chars="23"><span class="idea" data-nb-ref-number="12" id="idea12" data-nb-words="3" data-nb-chars="23">„Vkládám,“ řekla dueňa.</span></p>
          <p class="chunk" data-nb-ref-number="13" data-nb-words="80" data-nb-chars="492"><span class="idea" data-nb-ref-number="13" id="idea13" data-nb-words="80" data-nb-chars="492">„Já také,“ připojila se&nbsp;dcera všecka uplakaná, zahanbena a&nbsp;mrzuta. Rozhodnuv takto a&nbsp;rozmysliv si, co&nbsp;v&nbsp;tomto případě počne, vévoda propustil paní ve&nbsp;smutku a&nbsp;vévodkyně nařídila, aby od&nbsp;té&nbsp;chvíle s&nbsp;nimi jednali ne&nbsp;jako s&nbsp;komornými, ale jako s&nbsp;dobrodružnými dámami, jež přišly do&nbsp;jejího domu hledat spravedlnost: dali jim tedy zvláštní pokoj a&nbsp;sloužili jim jako cizinkám, ne&nbsp;bez údivu ostatních služebnic, jež nevěděly, kam až&nbsp;povede pošetilost a&nbsp;drzost paní Rodríguezové a&nbsp;její neblahé dcery.</span></p>
          <p class="chunk" data-nb-ref-number="14" data-nb-words="129" data-nb-chars="796"><span class="idea" data-nb-ref-number="14" id="idea14" data-nb-words="129" data-nb-chars="796">Aby byla zábavnost dovršena a&nbsp;konec jídla dokonalý, vstoupil náhle do&nbsp;síně panoš, který donesl psaní a&nbsp;dary Tereze Panzové, ženě vladaře Sancha Panzy; jeho příchod naplnil radostí vévody, toužící zvědět, co&nbsp;ho&nbsp;cestou potkalo; na&nbsp;jejich dotaz panoš odpověděl, že&nbsp;to&nbsp;nelze vypovědět ani před veřejností, ani krátce, aby jejich Excelence ráčily posečkat do&nbsp;soukromí a&nbsp;zatím se&nbsp;pobavily těmito dopisy. Vytáhnuv dva odevzdal je&nbsp;do&nbsp;rukou vévodkyně: jeden nesl v&nbsp;záhlaví: „Psaní pro paní vévodkyni tu&nbsp;a&nbsp;tu, nevím odkud“, a&nbsp;druhý: „Psaní pro mého muže Sancha Panzu, vladaře ostrova Baratarie, jemuž Bůh popřej delšího věku než mně“. Vévodkyně, jak se&nbsp;říká, hořela, dokud nepřečtla psaní: otevřela je, přečetla pro sebe, a&nbsp;vidouc, že&nbsp;je&nbsp;lze číst nahlas, aby i&nbsp;vévoda a&nbsp;přítomní slyšeli, učinila tak řkouc:</span></p>
        </section>
        <section>
          <p class="chunk" data-nb-ref-number="15" data-nb-words="4" data-nb-chars="32"><span class="idea" data-nb-ref-number="15" id="idea15" data-nb-words="4" data-nb-chars="32">„Dopis Terezy Panzové vévodkyni:</span></p>
          <p class="chunk" data-nb-ref-number="16" data-nb-words="131" data-nb-chars="737"><span class="idea" data-nb-ref-number="16" id="idea16" data-nb-words="131" data-nb-chars="737">‚Velmi mě&nbsp;potěšilo, moje paní, psaní, jež mi&nbsp;Vaše Výsost poslala, neboť jsem si&nbsp;ho&nbsp;vskutku velmi přála. Šňůra korálů je&nbsp;velmi pěkná a&nbsp;lovecký šat mého muže není o&nbsp;nic horší. Celá naše vesnice má&nbsp;velkou radost, že&nbsp;Vaše Milost udělala vladařem mého manžela Sancha, ale nikdo tomu nevěří, zvláště ne&nbsp;farář, pan Mikuláš, holič a&nbsp;bakalář Sanson Carrasco. Ale mně to&nbsp;nevadí; pro to&nbsp;věc ještě pravdou zůstane a&nbsp;každý ať&nbsp;si&nbsp;říká, co&nbsp;chce, ačkoliv, abych mluvila pravdu, kdyby nepřišly korály a&nbsp;šaty, také bych tomu nevěřila: u&nbsp;nás ve&nbsp;vsi všichni mají mého muže za&nbsp;hlupáka a&nbsp;nemohou pochopit, k&nbsp;jakému vladařství se&nbsp;to&nbsp;může hodit, když předtím vládl jen stádu koz. Pánu Bohu poručeno, ať&nbsp;ten vše řídí, jak uzná, neboť toho mají jeho děti potřebí.</span></p>
          <p class="chunk" data-nb-ref-number="17" data-nb-words="145" data-nb-chars="799"><span class="idea" data-nb-ref-number="17" id="idea17" data-nb-words="145" data-nb-chars="799">Já, drahá paní, jsem se&nbsp;rozhodla, s&nbsp;dovolením Vaší Milosti, si&nbsp;polepšit a&nbsp;jít se&nbsp;k&nbsp;dvoru roztáhnout do&nbsp;kočáru, abych vytřela zrak tisíci závistníků, které už&nbsp;mám. A&nbsp;proto pěkně prosím Vaši Excelenci, aby rozkázala mému muži poslat mi&nbsp;pár grošů, a&nbsp;ať to&nbsp;stojí za&nbsp;řeč, neboť u&nbsp;dvora jsou výdaje veliké, chléb po&nbsp;realu a&nbsp;libra masa za&nbsp;třicet maravedí, to&nbsp;je&nbsp;na&nbsp;pováženou! A&nbsp;nechce-li, abych odjela, ať&nbsp;mi&nbsp;napíše včas, protože mě&nbsp;už&nbsp;pálí nohy, jen se&nbsp;vydat! Také mi&nbsp;říkají známé a&nbsp;sousedky, že&nbsp;přijdeme-li ke&nbsp;dvoru nádherně vystrojené, můj manžel se&nbsp;stane více známým dík mně než já&nbsp;dík jemu, protože se&nbsp;mnozí nutně budou ptát: Copak to&nbsp;je&nbsp;za&nbsp;dámy v&nbsp;tom kočáře, a&nbsp;můj sluha odpoví: Žena a&nbsp;dcera Sancha Panzy, vladaře ostrova Baratarie. A&nbsp;takovým způsobem Sancho bude proslaven, já&nbsp;ctěna a&nbsp;vše v&nbsp;pořádku.</span></p>
          <p class="chunk" data-nb-ref-number="18" data-nb-words="87" data-nb-chars="478"><span class="idea" data-nb-ref-number="18" id="idea18" data-nb-words="87" data-nb-chars="478">Mrzí mě, jak jen možná, že&nbsp;se&nbsp;letos žaludů v&nbsp;naší vsi málo načesalo, přesto jich Vaší Milosti posílám asi půl čtvrtce, které jsem po&nbsp;jednom nasbírala a&nbsp;načesala v&nbsp;lese; větší jsem nenašla, ač&nbsp;bych si&nbsp;přála, aby byly jako pštrosí vejce. Nezapomeňte, Nádhernosti, mi&nbsp;psát, já&nbsp;vám pečlivě odpovím, zpravujíc vás o&nbsp;svém zdraví a&nbsp;o&nbsp;všem, co&nbsp;by&nbsp;bylo nového ve&nbsp;vsi, kde prosím Pána Boha, aby ostříhal Vaši Výsost a&nbsp;na mne nezapomněl. Má&nbsp;dcera Sancha a&nbsp;můj syn líbají Vaší Milosti ruce.</span></p>
          <p class="chunk" data-nb-ref-number="19" data-nb-words="11" data-nb-chars="52"><span class="idea" data-nb-ref-number="19" id="idea19" data-nb-words="11" data-nb-chars="52">Ta, jež si&nbsp;více přeje vidět Vaši Milost než jí&nbsp;psát,</span></p>
          <p class="chunk" data-nb-ref-number="20" data-nb-words="2" data-nb-chars="17"><span class="idea" data-nb-ref-number="20" id="idea20" data-nb-words="2" data-nb-chars="17">Tereza Panzová.‘“</span></p>
          <p class="chunk" data-nb-ref-number="21" data-nb-words="46" data-nb-chars="284"><span class="idea" data-nb-ref-number="21" id="idea21" data-nb-words="46" data-nb-chars="284">Všichni s&nbsp;náramnou chutí vyslechli psaní Terezy Panzové, zvláště vévodové, a&nbsp;vévodkyně tázala se&nbsp;dona Quijota, nebylo-li by&nbsp;dobře otevřít psaní určené vladaři, jež prý jistě bude výborné. Don Quijote odpověděl, že&nbsp;je&nbsp;otevře, aby se&nbsp;jim zavděčil, učinil tak a&nbsp;viděl, že&nbsp;je&nbsp;psáno takto:</span></p>
        </section>
        <section>
          <p class="chunk" data-nb-ref-number="22" data-nb-words="7" data-nb-chars="49"><span class="idea" data-nb-ref-number="22" id="idea22" data-nb-words="7" data-nb-chars="49">„Dopis Terezy Panzové jejímu muži Sanchu Panzovi:</span></p>
          <p class="chunk" data-nb-ref-number="23" data-nb-words="172" data-nb-chars="974"><span class="idea" data-nb-ref-number="23" id="idea23" data-nb-words="172" data-nb-chars="974">Předrahý Sancho, dostala jsem tvé psaní a&nbsp;říkám a&nbsp;přísahám ti&nbsp;jako katolická křesťanka, že&nbsp;málo scházelo, abych se&nbsp;zbláznila radostí. Opravdu, bratře, když jsem uslyšela, že&nbsp;jsi vladařem, myslila jsem, že&nbsp;mě&nbsp;šlak trefí z&nbsp;toho štěstí, vždyť víš, že&nbsp;prý náhlá radost zabíjí jako velká bolest. Sančičce, tvé dceři, se&nbsp;z&nbsp;té radosti něco stalo, ani nevěděla a&nbsp;byla celá mokrá. Šaty, kterés mi&nbsp;poslal, jsem měla před sebou, korály, jež mi&nbsp;poslala paní vévodkyně, na&nbsp;krku, obě psaní v&nbsp;ruce a&nbsp;posel byl vedle mne, a&nbsp;přece se&nbsp;mi&nbsp;zdálo, že&nbsp;vše, co&nbsp;vidím a&nbsp;hmatám, je&nbsp;jen sen. Neboť kdo by&nbsp;si&nbsp;mohl pomyslit, že&nbsp;pasák koz se&nbsp;stane vladařem ostrovů? Však víš, příteli, že&nbsp;má&nbsp;matka říkala, že&nbsp;člověk musí být dlouho živ, aby hodně viděl; říkám to&nbsp;proto, že&nbsp;čekám spatřit ještě víc, budu-li ještě déle živa: nechci se&nbsp;zastavit, dokud tě&nbsp;neuvidím nájemcem nebo výběrčím daní; to&nbsp;jsou řemesla, od&nbsp;kterých sice čert odnáší ty, co&nbsp;jich zneužívají, ale které přec jen, koneckonců, nesou peníze.</span></p>
          <p class="chunk" data-nb-ref-number="24" data-nb-words="116" data-nb-chars="622"><span class="idea" data-nb-ref-number="24" id="idea24" data-nb-words="116" data-nb-chars="622">Paní vévodkyně ti&nbsp;poví o&nbsp;mém přání jít ke&nbsp;dvoru: rozmysli si&nbsp;to&nbsp;a&nbsp;zprav mě&nbsp;o&nbsp;své vůli! Já&nbsp;ti&nbsp;budu hledět být ke&nbsp;cti a&nbsp;budu jezdit v&nbsp;kočáře. Farář, holič, bakalář, ba&nbsp;ani ten kostelník nevěří, že&nbsp;jsi vladařem, a&nbsp;tvrdí, že&nbsp;je&nbsp;to&nbsp;podvod nebo kouzlo, jako všecko, co&nbsp;se&nbsp;děje tvému pánu donu Quijotovi. Sanson říká, že&nbsp;musí za&nbsp;tebou, vytáhnout ti&nbsp;to&nbsp;vladařství z&nbsp;hlavy a&nbsp;donu Quijotovi z&nbsp;lebky jeho bláznovství. Já&nbsp;se&nbsp;jen směju a&nbsp;prohlížím šňůru a&nbsp;stříhám z&nbsp;tvého obleku na&nbsp;šaty našemu děvčeti. Poslala jsem paní vévodkyni pár žaludů; chtěla bych, aby byly zlaté. Pošli mně nějaké perlové šňůry, jsou-li na&nbsp;tvém ostrově v&nbsp;módě.</span></p>
          <p class="chunk" data-nb-ref-number="25" data-nb-words="219" data-nb-chars="1199"><span class="idea" data-nb-ref-number="25" id="idea25" data-nb-words="219" data-nb-chars="1199">Nového je&nbsp;ve&nbsp;vsi, že&nbsp;Berruecová vdala svou dceru za&nbsp;nějakého mazala, který sem k&nbsp;nám přišel malovat, co&nbsp;by&nbsp;se&nbsp;dalo. Obecní rada mu&nbsp;dala malovat znak Jeho Veličenstva nade dveřmi rychtářství, on&nbsp;si&nbsp;řekl o&nbsp;dva dukáty, dali mu&nbsp;je&nbsp;předem, maloval týden a&nbsp;nakonec nenamaloval nic, že&nbsp;prý nedovede takové hlouposti; peníze vrátil, ale přece se&nbsp;oženil, jako by&nbsp;byl pořádný řemeslník. Pravda je, že&nbsp;už&nbsp;nechal štětce, vzal motyku a&nbsp;chodí na&nbsp;pole, jak se&nbsp;sluší a&nbsp;patří. Syn Petra de&nbsp;Lobo přijal první svěcení a&nbsp;chce být knězem; když to&nbsp;zvěděla Minguilla, vnučka Mingua Silvata, podala naň žalobu, že&nbsp;prý jí&nbsp;slíbil manželství; zlé jazyky naznačují, že&nbsp;s&nbsp;ním byla v&nbsp;jiném stavu, ale on&nbsp;zapírá, až&nbsp;se&nbsp;hory zelenají. Letos není oliv a&nbsp;v&nbsp;celé vsi nenajdeš kapky octa. Přešla tudy četa vojáků a&nbsp;odvedli si&nbsp;s&nbsp;sebou tři děvčata ze&nbsp;vsi; ani ti&nbsp;neřeknu která, protože se&nbsp;třebas vrátí a&nbsp;někdo se&nbsp;najde, kdo si&nbsp;je&nbsp;vezme, i&nbsp;s&nbsp;jejich hříchem nebo bříškem. Sančička plete krajky, denně si&nbsp;vydělá osm poctivých maravedí a&nbsp;hází je&nbsp;do&nbsp;pokladničky, aby měla na&nbsp;výbavu; ale teď, když jsi vladařem, jí&nbsp;dáš věno ty&nbsp;a&nbsp;nepotřebuje se&nbsp;ani namáhat. Studna na&nbsp;návsi vyschla; do&nbsp;šibenice uhodil hrom a&nbsp;pro mne ať&nbsp;si&nbsp;uhodí i&nbsp;do ostatních.</span></p>
          <p class="chunk" data-nb-ref-number="26" data-nb-words="32" data-nb-chars="167"><span class="idea" data-nb-ref-number="26" id="idea26" data-nb-words="32" data-nb-chars="167">Čekám na&nbsp;tvou odpověď a&nbsp;rozhodnutí, co&nbsp;se&nbsp;týče mého odjezdu ke&nbsp;dvoru. Bůh ti&nbsp;dej delší věk než mně neb alespoň takový, neboť bych tě&nbsp;nechtěla nechat na&nbsp;světě beze mne.</span></p>
          <p class="chunk" data-nb-ref-number="27" data-nb-words="4" data-nb-chars="25"><span class="idea" data-nb-ref-number="27" id="idea27" data-nb-words="4" data-nb-chars="25">Tvá žena Tereza Panzová.“</span></p>
          <p class="chunk" data-nb-ref-number="28" data-nb-words="104" data-nb-chars="644"><span class="idea" data-nb-ref-number="28" id="idea28" data-nb-words="104" data-nb-chars="644">Dopisy byly vyneseny do&nbsp;nebe a&nbsp;oceněny; zasmáli se&nbsp;jim i&nbsp;podivili. A&nbsp;aby to&nbsp;bylo zpečetěno, přibyl posel, nesoucí psaní od&nbsp;Sancha donu Quijotovi, který je&nbsp;rovněž přečetl veřejně: vzbudilo pochybnosti, je-li vskutku vladař hlupákem. Vévodkyně odešla, aby zvěděla od&nbsp;panoše, co&nbsp;jej potkalo v&nbsp;Sanchově vsi, a&nbsp;ten jí&nbsp;to&nbsp;vylíčil velmi obšírně bez opominutí jediné okolnosti; odevzdal jí&nbsp;žaludy a&nbsp;k&nbsp;tomu i&nbsp;sýr, jejž mu&nbsp;Tereza dala, protože je&nbsp;prý velmi dobrý, lepší než tronchonský. Vévodkyně vše přijala s&nbsp;nesmírným potěšením, v&nbsp;němž ji&nbsp;zanecháme a&nbsp;budeme vyprávět o&nbsp;konci vladařství velkého Sancha Panzy, výkvětu a&nbsp;zrcadla všech ostrovních vladařů.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./don_quijote_063.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>