<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="KAPITOLA XV\.,objasňující původ Zrcadlového rytíře a&nbsp;jeho zbrojnoše\.">
    <meta name="apple-mobile-web-app-capable" content="yes">
    <title>KAPITOLA XV.,objasňující původ Zrcadlového rytíře a&nbsp;jeho zbrojnoše.</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./don_quijote_022.html">
    <link rel="next" href="./don_quijote_024.html">
    <meta name="nb-order" content="22">
    <link rel="self" href="don_quijote_023.html">
    <meta name="nb-identifier" content="saavedra-dumyslny-rytir-don-quijote-de-la-mancha-ii-c06b7be">
    <meta name="nb-role" content="chapter">
  </head>
  <body data-nb-words="580" data-nb-chars="3379" class="nb-role-chapter nb-custom-style">
    <nav role="doc-toc">
      <ul class="plain section"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./don_quijote_022.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="8" data-nb-chars="67"><span class="idea" data-nb-ref-number="1" id="idea1" data-nb-words="8" data-nb-chars="67">KAPITOLA XV.,objasňující původ Zrcadlového rytíře a&nbsp;jeho zbrojnoše.</span></h1>
        <p class="chunk" data-nb-ref-number="2" data-nb-words="78" data-nb-chars="446"><span class="idea" data-nb-ref-number="2" id="idea2" data-nb-words="78" data-nb-chars="446">Náš don, hrd, povznesen a&nbsp;spokojen se&nbsp;svým vítězstvím nad rytířem tak udatným, jako byl Zrcadlový rytíř, věřil jeho rytířskému slovu a&nbsp;doufal, že&nbsp;se&nbsp;doví skrze něho, je-li jeho paní dosud začarována; neboť poražený rytíř se&nbsp;určitě vrátí&nbsp;– jinak by&nbsp;nebyl rytířem&nbsp;– a&nbsp;přinese mu&nbsp;zprávu o&nbsp;výsledku své cesty. Jinak si&nbsp;to&nbsp;představoval don Quijote a&nbsp;jinak Zrcadlový rytíř, který v&nbsp;té době přemýšlel, kde by&nbsp;se&nbsp;mohl dáti namazati, jak jsme již napsali.</span></p>
        <p class="chunk" data-nb-ref-number="3" data-nb-words="159" data-nb-chars="955"><span class="idea" data-nb-ref-number="3" id="idea3" data-nb-words="159" data-nb-chars="955">Historie vypráví, že&nbsp;než bakalář Sanson Carrasco poradil donu Quijotovi k&nbsp;nové dobrodružné výpravě, smluvil se&nbsp;s&nbsp;farářem a&nbsp;holičem o&nbsp;způsobu, jakým přinutiti dona Quijota, aby zůstal v&nbsp;klidu doma a&nbsp;netoužil po&nbsp;nových nešťastných výpravách. Smluvili se&nbsp;na&nbsp;poradě na&nbsp;podivném návrhu Carrascově, že&nbsp;totiž dovolí donu Quijotovi odjeti, neboť marně by&nbsp;jej, jak bylo patrno, byli zdržovali, a&nbsp;potom že&nbsp;Sanson Carrasco, přestrojen za&nbsp;potulného rytíře, jej dohoní a&nbsp;s&nbsp;ním se&nbsp;srazí (důvod k&nbsp;tomu se&nbsp;vždycky najde), porazí jej (o tom nepochybovali) a&nbsp;za podmínku zápasu položí, že&nbsp;přemožený vzdá se&nbsp;vítězi na&nbsp;milost a&nbsp;nemilost. A&nbsp;až ho&nbsp;porazí, že&nbsp;mu&nbsp;pak porytířštěný bakalář poručí, aby se&nbsp;vrátil domů do&nbsp;rodné vsi a&nbsp;zůstal tam celé dva roky; poněvadž bylo jisto, že&nbsp;poražený don Quijote splní určitě rozkaz, aby dostál rytířskému zákonu, zdálo se&nbsp;možným, že&nbsp;ve&nbsp;své osamocenosti zapomene na&nbsp;své blázniviny nebo že&nbsp;zatím naleznou jiný vhodný lék pro jeho potřeštění.</span></p>
        <p class="chunk" data-nb-ref-number="4" data-nb-words="109" data-nb-chars="640"><span class="idea" data-nb-ref-number="4" id="idea4" data-nb-words="109" data-nb-chars="640">Carrasco s&nbsp;tím souhlasil a&nbsp;za jeho zbrojnoše se&nbsp;dal najmout kmotr a&nbsp;soused Sancha Panzy, Tomé Cecial, veselý a&nbsp;chytrý člověk. Sanson se&nbsp;vystrojil, jak vypsáno, a&nbsp;Tomé Cecial si&nbsp;přidělal falešný nos na&nbsp;svůj přirozený, aby ho&nbsp;jeho soused nepoznal, až&nbsp;se&nbsp;setkají, a&nbsp;oba se&nbsp;ubírali po&nbsp;téže cestě, kterou jel don Quijote, a&nbsp;téměř ho&nbsp;již dostihli při jeho příhodě s&nbsp;dvořanstvem smrti; setkali se&nbsp;s&nbsp;ním nakonec v&nbsp;lese, kde se&nbsp;odehrála historie moudrému čtenáři již známá a&nbsp;nebýt bláznivých myšlenek dona Quijota, který nevěřil, že&nbsp;bakalář je&nbsp;skutečně bakalářem, nebyl by&nbsp;se&nbsp;pan bakalář nikdy stal licenciátem, neboť chtěl střílet a&nbsp;zle přestřelil.</span></p>
        <p class="chunk" data-nb-ref-number="5" data-nb-words="13" data-nb-chars="73"><span class="idea" data-nb-ref-number="5" id="idea5" data-nb-words="13" data-nb-chars="73">Tomé Cecial, vida, že&nbsp;se&nbsp;mu&nbsp;jeho záměr nepodařil a&nbsp;skončil neblaze, řekl:</span></p>
        <p class="chunk" data-nb-ref-number="6" data-nb-words="69" data-nb-chars="372"><span class="idea" data-nb-ref-number="6" id="idea6" data-nb-words="69" data-nb-chars="372">„Skutečně, pane Sansone Carrasco, dostali jsme co&nbsp;proto; snadno mudrujeme a&nbsp;ženeme se&nbsp;do&nbsp;něčeho a&nbsp;zle na&nbsp;to&nbsp;potom doplatíme; don Quijote je&nbsp;blázen a&nbsp;my máme zdravý rozum, ale on&nbsp;je&nbsp;přece živ a&nbsp;zdráv a&nbsp;směje se&nbsp;nám, a&nbsp;Vaše Milost dostala výprask a&nbsp;je zarmoucena; usuzujme tedy, kdo je&nbsp;větší blázen, zdali ten, kdo rozumný být nemůže, nebo ten, kdo ze&nbsp;sebe blázna sám dělá?“</span></p>
        <p class="chunk" data-nb-ref-number="7" data-nb-words="3" data-nb-chars="13"><span class="idea" data-nb-ref-number="7" id="idea7" data-nb-words="3" data-nb-chars="13">Sanson na&nbsp;to:</span></p>
        <p class="chunk" data-nb-ref-number="8" data-nb-words="29" data-nb-chars="155"><span class="idea" data-nb-ref-number="8" id="idea8" data-nb-words="29" data-nb-chars="155">„Rozdíl v&nbsp;tom jest, neboť ten, který bláznem jest od&nbsp;přirozenosti, zůstane jím do&nbsp;smrti, a&nbsp;ten, kdo ho&nbsp;ze&nbsp;sebe dělá, může jím přestat být podle své chuti.“</span></p>
        <p class="chunk" data-nb-ref-number="9" data-nb-words="30" data-nb-chars="152"><span class="idea" data-nb-ref-number="9" id="idea9" data-nb-words="30" data-nb-chars="152">„Ano, to&nbsp;je&nbsp;to,“ řekl Tomé Cecial, „já jsem ze&nbsp;sebe blázna dělal, když jsem vstoupil do&nbsp;vašich služeb, a&nbsp;teď mám chuť jím přestat být a&nbsp;vrátím se&nbsp;domů.“</span></p>
        <p class="chunk" data-nb-ref-number="10" data-nb-words="46" data-nb-chars="261"><span class="idea" data-nb-ref-number="10" id="idea10" data-nb-words="46" data-nb-chars="261">„Udělejte to,“ odpověděl Sanson, „ale nemělo by&nbsp;smyslu, abych se&nbsp;vracel domů já, když mě&nbsp;don Quijote ztloukl, a&nbsp;ač netoužím už&nbsp;po&nbsp;tom, abych mu&nbsp;napravil rozum, půjdu za&nbsp;ním, abych se&nbsp;mu&nbsp;pomstil, neboť bolest v&nbsp;zádech mi&nbsp;brání, abych se&nbsp;cítil naložen milosrdně.“</span></p>
        <p class="chunk" data-nb-ref-number="11" data-nb-words="36" data-nb-chars="245"><span class="idea" data-nb-ref-number="11" id="idea11" data-nb-words="36" data-nb-chars="245">Za&nbsp;tohoto rozhovoru dostihli nějaké vesnice, kde našli lazebníka, který nešťastného Sansona ošetřil. Tomé Cecial odejel a&nbsp;Sanson osaměl přemýšleje o&nbsp;pomstě; na&nbsp;vhodném místě historie ho&nbsp;znovu vyhledá, kdežto nyní se&nbsp;zabavíme opět donem Quijotem.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./don_quijote_024.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>