<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="KAPITOLA LIII\.o úmorném skoncování vladaření Sancha Panzy\.">
    <meta name="apple-mobile-web-app-capable" content="yes">
    <title>KAPITOLA LIII.o úmorném skoncování vladaření Sancha Panzy.</title>
    <link rel="stylesheet" href="./style/style.min.css" media="screen" integrity="sha256-AqRi5WZDJKrL/wsJzC4Oi6o77qkJtfT6t3Uy7q+WPzY=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="/assets/favicon.ico">
    <link rel="icon" type="image/png" sizes="16x16" href="/assets/favicon-16x16.png">
    <link rel="icon" type="image/png" sizes="32x32" href="/assets/favicon-32x32.png">
    <link rel="icon" type="image/png" sizes="48x48" href="/assets/favicon-48x48.png">
    <link rel="manifest" href="/assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Miguel de Cervantes Saavedra: Důmyslný rytíř Don Quijote de la Mancha II">
    <link rel="apple-touch-icon" sizes="57x57" href="/assets/apple-touch-icon-57x57.png">
    <link rel="apple-touch-icon" sizes="60x60" href="/assets/apple-touch-icon-60x60.png">
    <link rel="apple-touch-icon" sizes="72x72" href="/assets/apple-touch-icon-72x72.png">
    <link rel="apple-touch-icon" sizes="76x76" href="/assets/apple-touch-icon-76x76.png">
    <link rel="apple-touch-icon" sizes="114x114" href="/assets/apple-touch-icon-114x114.png">
    <link rel="apple-touch-icon" sizes="120x120" href="/assets/apple-touch-icon-120x120.png">
    <link rel="apple-touch-icon" sizes="144x144" href="/assets/apple-touch-icon-144x144.png">
    <link rel="apple-touch-icon" sizes="152x152" href="/assets/apple-touch-icon-152x152.png">
    <link rel="apple-touch-icon" sizes="167x167" href="/assets/apple-touch-icon-167x167.png">
    <link rel="apple-touch-icon" sizes="180x180" href="/assets/apple-touch-icon-180x180.png">
    <link rel="apple-touch-icon" sizes="1024x1024" href="/assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Důmyslný rytíř Don Quijote de la Mancha II">
    <meta property="og:title" content="Důmyslný rytíř Don Quijote de la Mancha II">
    <meta property="og:type" content="book">
    <meta property="og:book:author" content="Miguel de Cervantes Saavedra">
    <meta property="twitter:title" content="Miguel de Cervantes Saavedra: Důmyslný rytíř Don Quijote de la Mancha II">
    <meta property="og:image" content="/assets/cover-1200x620.png">
    <meta property="twitter:image" content="/assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./don_quijote_062.html">
    <link rel="next" href="./don_quijote_064.html">
    <meta name="nb-order" content="62">
    <link rel="self" href="don_quijote_063.html">
    <meta name="nb-identifier" content="saavedra-dumyslny-rytir-don-quijote-de-la-mancha-ii-1d0950f">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="1676" data-nb-chars="9651">
    <nav role="doc-toc">
      <ul class="plain section"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./don_quijote_062.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="7" data-nb-chars="58"><span class="idea" data-nb-ref-number="1" id="idea1" data-nb-words="7" data-nb-chars="58">KAPITOLA LIII.o úmorném skoncování vladaření Sancha Panzy.</span></h1>
        <section>
          <p class="chunk" data-nb-ref-number="2" data-nb-words="73" data-nb-chars="390"><span class="idea" data-nb-ref-number="2" id="idea2" data-nb-words="73" data-nb-chars="390">„Věřiti, že&nbsp;v&nbsp;tomto životě věci potrvají věčně beze změny, znamená věřiti mylně; spíše se&nbsp;zdá, že&nbsp;život jde dokola, totiž točí se&nbsp;v&nbsp;kruhu: jaro přichází po&nbsp;zimě, léto po&nbsp;jaru, po&nbsp;létě přichází podzim, po&nbsp;podzimu zima, po&nbsp;zimě jaro, a&nbsp;tak se&nbsp;čas točí stále kol tohoto kruhu; jen život lidský spěje k&nbsp;svému konci lehčeji než vítr a&nbsp;nečeká na&nbsp;obnovu, leč v&nbsp;druhém onom životě, jenž nemá mezí.“</span></p>
          <p class="chunk" data-nb-ref-number="3" data-nb-words="53" data-nb-chars="339"><span class="idea" data-nb-ref-number="3" id="idea3" data-nb-words="53" data-nb-chars="339">Toto praví Cide Hamete, mohamedánský filozof, neboť lehkost a&nbsp;nestálost tohoto časného života a&nbsp;trvání očekávaného života věčného pochopili i&nbsp;mnozí beze světla víry, jen na&nbsp;základě osvícenosti přirozené. Zde však to&nbsp;náš autor připomíná pro rychlost, s&nbsp;níž skončilo, za&nbsp;své vzalo, zničeno bylo a&nbsp;jako stín a&nbsp;kouř uprchlo vladaření Sanchovo.</span></p>
          <p class="chunk" data-nb-ref-number="4" data-nb-words="89" data-nb-chars="520"><span class="idea" data-nb-ref-number="4" id="idea4" data-nb-words="89" data-nb-chars="520">Ten, leže sedmé noci svého vladaření na&nbsp;posteli, přesycen ne&nbsp;chlebem a&nbsp;vínem, ale rozsuzováním a&nbsp;dáváním dobrozdání, zákonů a&nbsp;předpisů, když už&nbsp;mu&nbsp;počínala ospalost přes všechen hlad zavírat víčka, uslyšel takový hluk zvonů a&nbsp;hlasů, že&nbsp;se&nbsp;mu&nbsp;zdálo, že&nbsp;se&nbsp;celý ostrov potápí. Posadil se&nbsp;na&nbsp;postel a&nbsp;pozorně naslouchal, zda by&nbsp;mohl uhodnout, co&nbsp;je&nbsp;příčinou tak velkého poplachu. Ale nejen to&nbsp;nepoznal, ale byl zmaten a&nbsp;naplněn strachem a&nbsp;hrůzou ještě více, než hluk zvonů a&nbsp;hlasů vzrostl o&nbsp;hlasy nespočetných trub a&nbsp;bubnů.</span></p>
          <p class="chunk" data-nb-ref-number="5" data-nb-words="37" data-nb-chars="228"><span class="idea" data-nb-ref-number="5" id="idea5" data-nb-words="37" data-nb-chars="228">Vstav vzal trepky pro vlhkost půdy, a&nbsp;aniž oblekl župan či&nbsp;něco podobného, vyšel do&nbsp;dveří svého pokoje, když tu&nbsp;spatřil přibíhat chodbou přes dvacet osob s&nbsp;planoucími pochodněmi v&nbsp;rukou a&nbsp;tasenými meči, hlasitě sborem křičících:</span></p>
          <p class="chunk" data-nb-ref-number="6" data-nb-words="22" data-nb-chars="140"><span class="idea" data-nb-ref-number="6" id="idea6" data-nb-words="22" data-nb-chars="140">„Do zbraně, do&nbsp;zbraně, pane vladaři! Do&nbsp;zbraně, spousta nepřátel vnikla na&nbsp;ostrov a&nbsp;jsme ztraceni, nepomůže-li nám váš důvtip a&nbsp;statečnost.“</span></p>
          <p class="chunk" data-nb-ref-number="7" data-nb-words="27" data-nb-chars="138"><span class="idea" data-nb-ref-number="7" id="idea7" data-nb-words="27" data-nb-chars="138">S&nbsp;tímto zuřivým křikem a&nbsp;v&nbsp;zmatku doběhli až&nbsp;k&nbsp;Sanchovi, ohromenému a&nbsp;omámenému tím, co&nbsp;slyšel a&nbsp;viděl, a&nbsp;když byli u&nbsp;něho, jeden mu&nbsp;řekl:</span></p>
          <p class="chunk" data-nb-ref-number="8" data-nb-words="12" data-nb-chars="84"><span class="idea" data-nb-ref-number="8" id="idea8" data-nb-words="12" data-nb-chars="84">„Ozbrojte se&nbsp;okamžitě, velmožný pane, nechcete-li zahubit sebe i&nbsp;celý tento ostrov!“</span></p>
          <p class="chunk" data-nb-ref-number="9" data-nb-words="39" data-nb-chars="215"><span class="idea" data-nb-ref-number="9" id="idea9" data-nb-words="39" data-nb-chars="215">„Já a&nbsp;ozbrojit se?“ ptal se&nbsp;Sancho. „Ale copak já&nbsp;rozumím vojně a&nbsp;obraně? Tyhle věci bude nejlíp nechat mému pánovi donu Quijotovi, ten je&nbsp;vyřídí a&nbsp;ukončí v&nbsp;okamžiku. Ale já, hříšník boží, nevím o&nbsp;útocích ani zbla.“</span></p>
          <p class="chunk" data-nb-ref-number="10" data-nb-words="37" data-nb-chars="213"><span class="idea" data-nb-ref-number="10" id="idea10" data-nb-words="37" data-nb-chars="213">„Ach, pane vladaři,“ řekl druhý, „co je&nbsp;to&nbsp;za&nbsp;odkládání? Ozbrojte se, Milosti! Tady vám přinášíme zbraň obrannou i&nbsp;útočnou a&nbsp;vzhůru na&nbsp;náměstí, veďte nás a&nbsp;velte nám, bude tak po&nbsp;právu, vždyť jste naším vladařem.“</span></p>
          <p class="chunk" data-nb-ref-number="11" data-nb-words="10" data-nb-chars="59"><span class="idea" data-nb-ref-number="11" id="idea11" data-nb-words="10" data-nb-chars="59">„Tak mi&nbsp;tu&nbsp;zbraň navlečte, musí-li to&nbsp;být,“ odvětil Sancho.</span></p>
          <p class="chunk" data-nb-ref-number="12" data-nb-words="75" data-nb-chars="404"><span class="idea" data-nb-ref-number="12" id="idea12" data-nb-words="75" data-nb-chars="404">Hned mu&nbsp;přinesli dvě pavézy, jež předem byli obstarali, a&nbsp;pověsili mu&nbsp;je&nbsp;přímo na&nbsp;košili, nedovolivše mu&nbsp;obléci šat jiný, jednu pavézu vpředu, druhou vzadu, a&nbsp;protáhli mu&nbsp;ruce skrze otvory v&nbsp;pavézách a&nbsp;přivázali ho&nbsp;k&nbsp;nim tak pevně provazy, že&nbsp;byl jako zazděn nebo zatlučen, podoben vřetenu, neschopen se&nbsp;ohnout v&nbsp;kolenech a&nbsp;hnout se&nbsp;na&nbsp;krok. Do&nbsp;rukou mu&nbsp;dali kopí a&nbsp;o&nbsp;to se&nbsp;opřel, aby se&nbsp;udržel na&nbsp;nohou.</span></p>
          <p class="chunk" data-nb-ref-number="13" data-nb-words="27" data-nb-chars="159"><span class="idea" data-nb-ref-number="13" id="idea13" data-nb-words="27" data-nb-chars="159">Když ho&nbsp;tak vystrojili, vyzvali ho&nbsp;k&nbsp;pochodu, aby je&nbsp;vedl a&nbsp;povzbudil všechny: poněvadž prý on&nbsp;je&nbsp;jejich hvězdou, lucernou i&nbsp;světlem, jejich věc dobře dopadne.</span></p>
          <p class="chunk" data-nb-ref-number="14" data-nb-words="40" data-nb-chars="238"><span class="idea" data-nb-ref-number="14" id="idea14" data-nb-words="40" data-nb-chars="238">„Jakpak já&nbsp;nešťastník mohu pochodovat,“ odpověděl Sancho, „když nemohu ohýbat kolena pro ty&nbsp;tabule přišité na&nbsp;tělo? Nezbývá než mě&nbsp;odnést v&nbsp;náručí a&nbsp;položit nebo postavit do&nbsp;nějaké brány a&nbsp;tu budu hájit, buď tímto kopím, nebo svým tělem.“</span></p>
          <p class="chunk" data-nb-ref-number="15" data-nb-words="28" data-nb-chars="164"><span class="idea" data-nb-ref-number="15" id="idea15" data-nb-words="28" data-nb-chars="164">„Kupředu, pane vladaři,“ řekl jeden z&nbsp;mužů, „strach víc než tabule vám brání vykročit; dost už&nbsp;a&nbsp;hněte se, je&nbsp;pozdě, nepřátel přibývá, křik sílí a&nbsp;nebezpečí hrozí.“</span></p>
          <p class="chunk" data-nb-ref-number="16" data-nb-words="143" data-nb-chars="778"><span class="idea" data-nb-ref-number="16" id="idea16" data-nb-words="143" data-nb-chars="778">Na&nbsp;ty&nbsp;pobídky a&nbsp;urážky ubohý vladař zkusil se&nbsp;hnout a&nbsp;praštil sebou tak mocně o&nbsp;zem, až&nbsp;myslil, že&nbsp;je&nbsp;na&nbsp;kusy. Ležel jako želva zavřená a&nbsp;zakrytá svými krunýři, nebo jako půl vepře v&nbsp;soli mezi dvěma škopky, nebo též jako člun vytažený na&nbsp;písek; ale ten zástup posměváčků ho&nbsp;vůbec nepolitoval vida jej na&nbsp;zemi: zhasivše pochodně dali se&nbsp;znovu do&nbsp;většího křiku a&nbsp;volání „Do zbraně,“ běhali spěšně po&nbsp;ubohém Sanchovi, bušili meči do&nbsp;pavéz, a&nbsp;kdyby se&nbsp;ubohý vladař nebyl skrčil a&nbsp;choulil hlavu mezi pavézy, špatně by&nbsp;to&nbsp;s&nbsp;ním dopadlo. Svinut do&nbsp;těsné dutiny potil se&nbsp;a&nbsp;zas potil a&nbsp;ze všeho srdce poroučel Bohu, aby mu&nbsp;pomohl z&nbsp;toho nebezpečí. Jedni oň&nbsp;klopýtali, druzí přes něj padali a&nbsp;jeden se&nbsp;naň dokonce na&nbsp;notnou chvíli postavil a&nbsp;odtud jako z&nbsp;hlásné věže velel vojskům volaje:</span></p>
          <p class="chunk" data-nb-ref-number="17" data-nb-words="27" data-nb-chars="191"><span class="idea" data-nb-ref-number="17" id="idea17" data-nb-words="27" data-nb-chars="191">„Sem, našinci, tudy útočí nejvíc nepřítel. Střezte tento průlom; tuto bránu zavřete! Porazte onen žebřík! Sem dehet, smůlu a&nbsp;pryskyřici v&nbsp;kotlích vroucího oleje! Zavřete ulice prošívanicemi!“</span></p>
          <p class="chunk" data-nb-ref-number="18" data-nb-words="30" data-nb-chars="185"><span class="idea" data-nb-ref-number="18" id="idea18" data-nb-words="30" data-nb-chars="185">Zkrátka vyjmenoval křiče ze&nbsp;vší síly všechny drobnosti, nástroje a&nbsp;potřeby válečné, jimiž se&nbsp;město brání útoku, a&nbsp;zmlácený Sancho, který to&nbsp;poslouchal a&nbsp;všechno snášel, si&nbsp;říkal u&nbsp;sebe:</span></p>
          <p class="chunk" data-nb-ref-number="19" data-nb-words="20" data-nb-chars="104"><span class="idea" data-nb-ref-number="19" id="idea19" data-nb-words="20" data-nb-chars="104">„Ó, kéž by&nbsp;Pánbůh ráčil už&nbsp;dopustit, aby byl ostrov vyřízen a&nbsp;já mimo tuto velkou úzkost, mrtev či&nbsp;živ.“</span></p>
          <p class="chunk" data-nb-ref-number="20" data-nb-words="36" data-nb-chars="255"><span class="idea" data-nb-ref-number="20" id="idea20" data-nb-words="36" data-nb-chars="255">Nebesa vyslyšela jeho přání, a&nbsp;když se&nbsp;toho nejméně nadál, uslyšel hlasy: „Vítězství, vítězství! Nepřátelé jsou přemoženi! Pane vladaři, zvedněte se&nbsp;a&nbsp;pojďte se&nbsp;radovat z&nbsp;vítězství a&nbsp;rozdílet kořist odňatou nepřátelům mocí tohoto nepřemožitelného ramene!“</span></p>
          <p class="chunk" data-nb-ref-number="21" data-nb-words="14" data-nb-chars="85"><span class="idea" data-nb-ref-number="21" id="idea21" data-nb-words="14" data-nb-chars="85">„Zdvihněte mě,“ řekl truchlivě bolavý Sancho. Pomohli mu&nbsp;vstát a&nbsp;jsa na&nbsp;nohou pravil:</span></p>
          <p class="chunk" data-nb-ref-number="22" data-nb-words="37" data-nb-chars="223"><span class="idea" data-nb-ref-number="22" id="idea22" data-nb-words="37" data-nb-chars="223">„Nepřítele, kterého jsem přemohl já, ať&nbsp;mi&nbsp;přibijí na&nbsp;čelo! Kořist vzatou nepříteli rozdílet nebudu, ale žádám a&nbsp;prosím přítele, mám-li jakého, aby mi&nbsp;dal doušek vína, neboť usychám, a&nbsp;aby mi&nbsp;utřel pot, neboť se&nbsp;rozplývám.“</span></p>
          <p class="chunk" data-nb-ref-number="23" data-nb-words="67" data-nb-chars="383"><span class="idea" data-nb-ref-number="23" id="idea23" data-nb-words="67" data-nb-chars="383">Utřeli jej, přinesli mu&nbsp;víno a&nbsp;odvázali pavézy, on&nbsp;se&nbsp;posadil na&nbsp;postel a&nbsp;omdlel strachem, úlekem a&nbsp;únavou. Už&nbsp;mrzelo šprýmaře, že&nbsp;šprýmovali příliš, ale procitnutí Sanchovo jejich obavy z&nbsp;jeho mdlob zmírnilo. Zeptal se, kolik je&nbsp;hodin; řekli, že&nbsp;už&nbsp;svítá. Umlkl a&nbsp;bez dalšího slova se&nbsp;počal strojit ponořen v&nbsp;hrobový klid a&nbsp;všichni naň hleděli a&nbsp;čekali, za&nbsp;čím se&nbsp;tak spěšně strojí.</span></p>
          <p class="chunk" data-nb-ref-number="24" data-nb-words="40" data-nb-chars="210"><span class="idea" data-nb-ref-number="24" id="idea24" data-nb-words="40" data-nb-chars="210">Konečně byl oblečen a&nbsp;pomalu, neboť byl zmlácen a&nbsp;nemohl zčerstva, odešel do&nbsp;stáje a&nbsp;za ním všichni přítomní; přistoupiv k&nbsp;svému oslu objal jej a&nbsp;vtiskl mu&nbsp;polibek míru na&nbsp;čelo a&nbsp;ne bez slz v&nbsp;zracích mu&nbsp;pravil:</span></p>
          <p class="chunk" data-nb-ref-number="25" data-nb-words="63" data-nb-chars="334"><span class="idea" data-nb-ref-number="25" id="idea25" data-nb-words="63" data-nb-chars="334">„Pojďte sem, druhu a&nbsp;příteli můj i&nbsp;spolutrpiteli v&nbsp;námahách a&nbsp;utrpení: pokud jsem žil s&nbsp;vámi a&nbsp;neměl jiných myšlení a&nbsp;starostí než o&nbsp;váš postroj a&nbsp;vaše krmivo, šťastné byly mé&nbsp;hodiny, dny i&nbsp;roky; ale co&nbsp;jsem vás opustil a&nbsp;jal se&nbsp;vystupovat na&nbsp;věž ctižádosti a&nbsp;pýchy, vešlo mi&nbsp;do&nbsp;duše tisíc běd, tisíc trápení a&nbsp;čtyři tisíce starostí.“</span></p>
          <p class="chunk" data-nb-ref-number="26" data-nb-words="36" data-nb-chars="215"><span class="idea" data-nb-ref-number="26" id="idea26" data-nb-words="36" data-nb-chars="215">A&nbsp;zatímco toto říkal, sedlal osla, aniž kdo co&nbsp;k&nbsp;němu promluvil. Na&nbsp;osedlané pak zvíře s&nbsp;velkou bolestí a&nbsp;námahou vystoupil a&nbsp;obrátiv svou řeč k&nbsp;správci, tajemníku, vrchnímu číšníku a&nbsp;doktoru Petru Škrobencovi řekl:</span></p>
          <p class="chunk" data-nb-ref-number="27" data-nb-words="209" data-nb-chars="1210"><span class="idea" data-nb-ref-number="27" id="idea27" data-nb-words="209" data-nb-chars="1210">„Uvolněte cestu, milí pánové, a&nbsp;nechte mě&nbsp;vrátit se&nbsp;k&nbsp;staré své svobodě! Nechte mě&nbsp;vyhledat svůj dřívější život, ať&nbsp;mě&nbsp;probudí z&nbsp;nynější smrti. Nenarodil jsem se, abych byl vladařem, ani abych hájil ostrovy a&nbsp;města před nepřáteli, když se&nbsp;jim zachce je&nbsp;napadnout. Lépe rozumím orání a&nbsp;kopání, ořezávání a&nbsp;vysazování révy než dávání zákonů a&nbsp;hájení krajů a&nbsp;království, dobře je&nbsp;svatému Petrovi v&nbsp;Římě. Chci říci, že&nbsp;dobře je&nbsp;každému, drží-li se&nbsp;řemesla, pro něž je&nbsp;zrozen. Lépe mi&nbsp;sluší v&nbsp;ruce srp než vladařské žezlo; raději se&nbsp;najím oukropu, než abych byl vydán na&nbsp;milost neschopnému lékaři, který mě&nbsp;zabíjí hladem; a&nbsp;raději si&nbsp;odpočinu v&nbsp;létě ve&nbsp;stínu dubu a&nbsp;v&nbsp;zimě si&nbsp;obléknu kožich s&nbsp;pár chlupy na&nbsp;svobodě, než abych si&nbsp;lehal do&nbsp;holandských polštářů a&nbsp;šatil se&nbsp;sobolí kožišinou jako otrok vladařství. Zůstaňte s&nbsp;Bohem, milostiví pánové, a&nbsp;řekněte panu vévodovi, že&nbsp;jsem se&nbsp;nahý narodil a&nbsp;nahým zůstal: neztrácím a&nbsp;nezískávám, to&nbsp;jest bez trojníku jsem přišel do&nbsp;vladařství a&nbsp;bez trojníku odcházím, docela jinak, než odcházejí obyčejně vladaři z&nbsp;ostrovů. A&nbsp;teď uvolněte cestu a&nbsp;nechte mě&nbsp;jet: jedu se&nbsp;dát namazat, neboť myslím, že&nbsp;mám všechna žebra polámána od&nbsp;nepřátel, kteří dnes v&nbsp;noci přese mne přešli.“</span></p>
          <p class="chunk" data-nb-ref-number="28" data-nb-words="46" data-nb-chars="262"><span class="idea" data-nb-ref-number="28" id="idea28" data-nb-words="46" data-nb-chars="262">„Ne tak, pane vladaři,“ řekl doktor Škrobenec, „já vám dám, Milosti, nápoj proti otlučeninám a&nbsp;pohmožděním, jenž vám hned vrátí dřívější zdraví a&nbsp;sílu; a&nbsp;co se&nbsp;týče jídla, slibuji, že&nbsp;se&nbsp;polepším a&nbsp;nechám Vaši Milost jíst v&nbsp;hojnosti ze&nbsp;všeho, čeho si&nbsp;bude přát.“</span></p>
          <p class="chunk" data-nb-ref-number="29" data-nb-words="128" data-nb-chars="699"><span class="idea" data-nb-ref-number="29" id="idea29" data-nb-words="128" data-nb-chars="699">„Pozdě!“ řekl Sancho. „Spíš se&nbsp;dám na&nbsp;tureckou víru, než abych zůstal. Takové žerty se&nbsp;neopakují. Bůh je&nbsp;mi&nbsp;svědkem, že&nbsp;zůstat v&nbsp;tomto vladařství nebo přijmout jiné, byť mi&nbsp;je&nbsp;dávali na&nbsp;talíři, je&nbsp;pro mne stejně možné jako letět bez křídel do&nbsp;nebe. Jsem z&nbsp;rodu Panzů a&nbsp;ti jsou všichni tvrdohlaví, a&nbsp;když jednou řeknou ‚ne‘, znamená to&nbsp;‚ne‘, a&nbsp;třebas proti celému světu. Ať&nbsp;v&nbsp;této stáji zůstanou mravenčí křídla, co&nbsp;mě&nbsp;vynesla do&nbsp;vzduchu, aby mě&nbsp;tam sežraly vlaštovky a&nbsp;jiní ptáci, a&nbsp;já se&nbsp;vracím na&nbsp;zem chodit po&nbsp;svých; a&nbsp;nejsou-li zdobeny střevíci z&nbsp;korduánu, budou vždy mít na&nbsp;sobě aspoň škorně s&nbsp;provázky. Ovce k&nbsp;ovci a&nbsp;každý ať&nbsp;se&nbsp;natahuje, jak peřina stačí. Nechte mě&nbsp;už&nbsp;odejít, připozdívá se.“</span></p>
          <p class="chunk" data-nb-ref-number="30" data-nb-words="4" data-nb-chars="21"><span class="idea" data-nb-ref-number="30" id="idea30" data-nb-words="4" data-nb-chars="21">Na&nbsp;to&nbsp;pravil správce:</span></p>
          <p class="chunk" data-nb-ref-number="31" data-nb-words="54" data-nb-chars="316"><span class="idea" data-nb-ref-number="31" id="idea31" data-nb-words="54" data-nb-chars="316">„Pane vladaři, velmi ochotně necháme odejít Vaši Milost, ač&nbsp;nás bude tuze trápit tato ztráta, neboť váš vtip a&nbsp;křesťanské jednání zavazují k&nbsp;lásce k&nbsp;vám. Ale je&nbsp;známo, že&nbsp;každý vladař musí, dřív než opustí kraj, kde vladařil, vydati počet. Vydejte, Milosti, počet za&nbsp;těch deset dní svého vladaření, a&nbsp;běžte s&nbsp;Bohem.“</span></p>
          <p class="chunk" data-nb-ref-number="32" data-nb-words="46" data-nb-chars="255"><span class="idea" data-nb-ref-number="32" id="idea32" data-nb-words="46" data-nb-chars="255">„Nikdo jej na&nbsp;mně žádat nemůže,“ odpověděl Sancho, „leč by&nbsp;mu&nbsp;poručil pan vévoda; a&nbsp;toho uvidím a&nbsp;vydám mu&nbsp;počet, jak se&nbsp;patří, tím spíš, že&nbsp;netřeba jiného důkazu o&nbsp;tom, že&nbsp;jsem vladařil jako anděl, než že&nbsp;odcházím docela nahý, a&nbsp;takový vskutku odcházím.“</span></p>
          <p class="chunk" data-nb-ref-number="33" data-nb-words="23" data-nb-chars="149"><span class="idea" data-nb-ref-number="33" id="idea33" data-nb-words="23" data-nb-chars="149">„Bůh ví, že&nbsp;má&nbsp;velký Sancho pravdu,“ řekl doktor Škrobenec, „a&nbsp;myslím, abychom ho&nbsp;nechali odejít, neboť vévoda bude nesmírně potěšen jeho příchodem.“</span></p>
          <p class="chunk" data-nb-ref-number="34" data-nb-words="77" data-nb-chars="427"><span class="idea" data-nb-ref-number="34" id="idea34" data-nb-words="77" data-nb-chars="427">Všichni to&nbsp;uznali a&nbsp;dovolili mu&nbsp;odejít, nabídnuvše mu&nbsp;dříve průvod a&nbsp;vše, čeho by&nbsp;si&nbsp;přál pro občerstvení své osoby a&nbsp;pohodlí cesty. Sancho řekl, že&nbsp;by&nbsp;chtěl jen trochu ječmene pro osla a&nbsp;půl sýra a&nbsp;půl bochníka pro sebe; poněvadž je&nbsp;cesta krátká, nepotřebuje prý většího a&nbsp;lepšího opatření. Všichni ho&nbsp;objali a&nbsp;on s&nbsp;pláčem objal všechny a&nbsp;zůstavil je&nbsp;v&nbsp;udivení jak nad svými výroky, tak nad svým rozhodnutím pevným a&nbsp;rozumným.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./don_quijote_064.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-RMBVqNwEzDcW++9jVyEQGMfdJYxexV/VkBR4VdP8m8I="></script>
  </body>
</html>