<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="KAPITOLA XXXVIII\.,vypravující, co řekla o&nbsp;smutném svém příběhu dueňa Dolorida\.">
    <meta name="apple-mobile-web-app-capable" content="yes">
    <title>KAPITOLA XXXVIII.,vypravující, co řekla o&nbsp;smutném svém příběhu dueňa Dolorida.</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./don_quijote_047.html">
    <link rel="next" href="./don_quijote_049.html">
    <meta name="nb-order" content="47">
    <link rel="self" href="don_quijote_048.html">
    <meta name="nb-identifier" content="saavedra-dumyslny-rytir-don-quijote-de-la-mancha-ii-c06b7be">
    <meta name="nb-role" content="chapter">
  </head>
  <body data-nb-words="1732" data-nb-chars="10889" class="nb-role-chapter nb-custom-style">
    <nav role="doc-toc">
      <ul class="plain section"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./don_quijote_047.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="10" data-nb-chars="78"><span class="idea" data-nb-ref-number="1" id="idea1" data-nb-words="10" data-nb-chars="78">KAPITOLA XXXVIII.,vypravující, co řekla o&nbsp;smutném svém příběhu dueňa Dolorida.</span></h1>
        <p class="chunk" data-nb-ref-number="2" data-nb-words="206" data-nb-chars="1332"><span class="idea" data-nb-ref-number="2" id="idea2" data-nb-words="206" data-nb-chars="1332">Za&nbsp;smutnými hudebníky přišlo do&nbsp;zahrady asi dvanáct dueň ve&nbsp;dvou řadách; byly oblečeny v&nbsp;široké mnišské roucho, zhotovené z&nbsp;valchované vlněné látky, s&nbsp;bílými závoji z&nbsp;bavlněné jemné roušky, sahajícími až&nbsp;na&nbsp;zem a&nbsp;odkrývajícími pouze obrubu klášterního roucha. Za&nbsp;nimi vešla hraběnka Trojfaldová, vedena za&nbsp;ruku zbrojnošem Trojfaldovcem s&nbsp;bílým vousem; byla oděna jemným černým, nečesaným flanelem, z&nbsp;něhož by&nbsp;při česání nevypadlo ani zrnéčko či&nbsp;hrášek prachu. Její ocas či&nbsp;vlečku, nebo jak to&nbsp;nazvat, se&nbsp;třemi cípy nesli tři panošové též smutečně odění; ti&nbsp;z&nbsp;ostrých úhlů, tvořených třemi cípy, sestavili nápadný matematický obrazec, z&nbsp;kterého všichni, kteří tu&nbsp;ostrocípou vlečku viděli, poznali, že&nbsp;právem se&nbsp;jmenuje hraběnka Trojfaldová, to&nbsp;jest hraběnka se&nbsp;třemi faldy. Benengeli proto říká, že&nbsp;to&nbsp;bylo správné, že&nbsp;však původně se&nbsp;jmenovala hraběnka Vlčí, neboť v&nbsp;jejím hrabství bylo množství vlků; kdyby místo vlků byly lišky, byla by&nbsp;nazývána hraběnkou Liščí; jest totiž zvykem v&nbsp;oněch krajinách jmenovati panstvo podle věcí, kterých je&nbsp;v&nbsp;jejich zemi nejvíce; tato hraběnka však na&nbsp;oslavu nové své vlečky nazvala se&nbsp;Trojfaldovou namísto Vlčí. Dvanáct jejích dueň a&nbsp;sama paní kráčely v&nbsp;průvodu; obličeje měly zastřeny černým závojem neprůsvitným, na&nbsp;rozdíl od&nbsp;hraběnky, jejíž závoj byl průhledný; jejich závoji neprosvítalo nic.</span></p>
        <p class="chunk" data-nb-ref-number="3" data-nb-words="57" data-nb-chars="364"><span class="idea" data-nb-ref-number="3" id="idea3" data-nb-words="57" data-nb-chars="364">Když průvod dueň vešel, povstali vévoda, vévodkyně, don Quijote a&nbsp;ostatní, kdo na&nbsp;dlouhé to&nbsp;procesí hleděli. Dvanáct dueň stanulo a&nbsp;utvořilo špalír, kterým kráčela Dolorida držíc se&nbsp;stále ruky Trojfaldovcovy. Vévoda, vévodkyně a&nbsp;don Quijote vidouce to, šli jí&nbsp;vstříc na&nbsp;dvanáct kroků. Klesla na&nbsp;kolena a&nbsp;spíše silným, drsným hlasem než jemným a&nbsp;příjemným, pravila:</span></p>
        <p class="chunk" data-nb-ref-number="4" data-nb-words="45" data-nb-chars="306"><span class="idea" data-nb-ref-number="4" id="idea4" data-nb-words="45" data-nb-chars="306">„Neprokazujte, prosím, Vznešenosti, takovou zdvořilost mně, svému sluhovi, totiž služebnici, neboť jsem tak nešťastna, že&nbsp;ji&nbsp;nemohu odplatiti, jak by&nbsp;toho vyžadovala povinnost; moje zvláštní a&nbsp;nezvyklé neštěstí odneslo mi&nbsp;rozum bůhvíkam, ale jistě velmi daleko, protože čím víc je&nbsp;hledám, tím méně ho&nbsp;mám.“</span></p>
        <p class="chunk" data-nb-ref-number="5" data-nb-words="25" data-nb-chars="171"><span class="idea" data-nb-ref-number="5" id="idea5" data-nb-words="25" data-nb-chars="171">„Blázen by&nbsp;byl, paní hraběnko,“ řekl vévoda, „kdo by&nbsp;neviděl vaši urozenost na&nbsp;vaší osobě, která vyžaduje na&nbsp;první pohled nejvybranější úcty a&nbsp;nejkvětnatějši zdvořilosti.“</span></p>
        <p class="chunk" data-nb-ref-number="6" data-nb-words="41" data-nb-chars="246"><span class="idea" data-nb-ref-number="6" id="idea6" data-nb-words="41" data-nb-chars="246">Podal jí&nbsp;ruku a&nbsp;uvedl na&nbsp;místo vedle vévodkyně, jež ji&nbsp;také velmi zdvořile pozdravila. Don Quijote mlčel a&nbsp;Sancho by&nbsp;byl za&nbsp;život rád spatřil obličej Trojfaldové a&nbsp;některých jejích dueň; ale bylo to&nbsp;nemožno, dokud samy dobrovolně závoj neodkryly.</span></p>
        <p class="chunk" data-nb-ref-number="7" data-nb-words="14" data-nb-chars="93"><span class="idea" data-nb-ref-number="7" id="idea7" data-nb-words="14" data-nb-chars="93">Všichni utichli a&nbsp;mlčky očekávali, kdo první promluví; byla to&nbsp;dueňa Dolorida, která pravila:</span></p>
        <p class="chunk" data-nb-ref-number="8" data-nb-words="74" data-nb-chars="527"><span class="idea" data-nb-ref-number="8" id="idea8" data-nb-words="74" data-nb-chars="527">„Jsem jista, nejmocnější pane, překrásná paní a&nbsp;velemoudří posluchači, že&nbsp;moje arcineštestí vzbudí ve&nbsp;vašich přectných prsou soucit stejně ochotný jako šlechetný a&nbsp;citlivý, neboť jsem tak nešťastna, že&nbsp;bych dojala mramor, obměkčila diamanty a&nbsp;roztavila ocel nejtvrdších prsou na&nbsp;světě. Ale dřív než se&nbsp;svěřím vašemu sluchu, neřkuli uším, chtěla bych vědět, je-li v&nbsp;tomto shromáždění, společnosti a&nbsp;přátelském kruhu rytíř přeneposkvrněný, don Quijote, nejmanchanštější z&nbsp;bohatýrů manchanských, a&nbsp;jeho velezbrojnoš Sancho Panza.“</span></p>
        <p class="chunk" data-nb-ref-number="9" data-nb-words="34" data-nb-chars="244"><span class="idea" data-nb-ref-number="9" id="idea9" data-nb-words="34" data-nb-chars="244">„Panza tu&nbsp;je,“ předběhl Sancho ostatní s&nbsp;odpovědí, „a nejquijotštější don Quijote také, a&nbsp;tak jen račte, nejbolestnější veledueňo, říci, po&nbsp;čem toužebně toužíte, neboť všichni jsme veleuchystáni přerychle vám přispěti velepomocí a&nbsp;arcislužbou.“</span></p>
        <p class="chunk" data-nb-ref-number="10" data-nb-words="8" data-nb-chars="50"><span class="idea" data-nb-ref-number="10" id="idea10" data-nb-words="8" data-nb-chars="50">Mezitím vstal don Quijote a&nbsp;pravil dueni Doloridě:</span></p>
        <p class="chunk" data-nb-ref-number="11" data-nb-words="79" data-nb-chars="480"><span class="idea" data-nb-ref-number="11" id="idea11" data-nb-words="79" data-nb-chars="480">„Ubohá paní, je-li možno, aby vaše neštěstí mělo naději na&nbsp;spásu odvahou a&nbsp;silou nějakého potulného rytíře, nabízím vám odvahu a&nbsp;sílu svou; nejsou sice silné a&nbsp;vytrvalé, ale jsou celé vám k&nbsp;službám. Jsem don Quijote de&nbsp;la&nbsp;Mancha a&nbsp;mou povinností je&nbsp;pomáhati všem potřebným; z&nbsp;tohoto důvodu, paní, není třeba, abyste vyhledávala přízeň nebo dělala okolky; vyprávějte přímo a&nbsp;bez průtahů své neštěstí, neboť vám naslouchají uši, které mohou ne-li vám pomoci, alespoň s&nbsp;vámi cítiti.“</span></p>
        <p class="chunk" data-nb-ref-number="12" data-nb-words="24" data-nb-chars="134"><span class="idea" data-nb-ref-number="12" id="idea12" data-nb-words="24" data-nb-chars="134">Po&nbsp;těchto slovech se&nbsp;dueňa Dolorida tvářila, jako by&nbsp;se&nbsp;chtěla vrhnout k&nbsp;nohám dona Quijota, a&nbsp;také to&nbsp;udělala a&nbsp;objímajíc je&nbsp;pravila:</span></p>
        <p class="chunk" data-nb-ref-number="13" data-nb-words="57" data-nb-chars="384"><span class="idea" data-nb-ref-number="13" id="idea13" data-nb-words="57" data-nb-chars="384">„Před tato chodidla a&nbsp;nohy klekám, nepřemožený rytíři, neboť jsou základem a&nbsp;sloupem potulného rytířstva; toužím zlíbati ty&nbsp;nohy, jejichž kroky jedině mohou zmírniti mé&nbsp;neštěstí. Ó, odvážný rytíři, jehož pravdivé, hrdinné skutky předčily a&nbsp;zatemnily bájná hrdinství Amadisů, Esplandianů a&nbsp;Belianisů!“ Potom se&nbsp;obrátila od&nbsp;dona Quijota k&nbsp;Sanchu Panzovi a&nbsp;uchopivši jej za&nbsp;ruce zvolala:</span></p>
        <p class="chunk" data-nb-ref-number="14" data-nb-words="63" data-nb-chars="425"><span class="idea" data-nb-ref-number="14" id="idea14" data-nb-words="63" data-nb-chars="425">„A&nbsp;ty, zbrojnoši, nejpoctivější ze&nbsp;všech zbrojnošů dob přítomných i&nbsp;minulých, jehož věrnost jest delší než vousy Trojfaldovce mě&nbsp;zde doprovázejícího, právem můžeš se&nbsp;vychloubati, neboť jsa v&nbsp;službách slavného dona Quijota jsi vlastně zbrojnošem součtu všech rytířů, kteří kdy po&nbsp;světě vládli zbraní. Dovolávám se&nbsp;tvé věrné dobroty, buď mým přímluvcem u&nbsp;svého pána, aby ihned pomohl mně, nejpokornější a&nbsp;nejbědnější hraběnce!“</span></p>
        <p class="chunk" data-nb-ref-number="15" data-nb-words="3" data-nb-chars="13"><span class="idea" data-nb-ref-number="15" id="idea15" data-nb-words="3" data-nb-chars="13">Sancho na&nbsp;to:</span></p>
        <p class="chunk" data-nb-ref-number="16" data-nb-words="94" data-nb-chars="486"><span class="idea" data-nb-ref-number="16" id="idea16" data-nb-words="94" data-nb-chars="486">„Drahá paní, je-li má&nbsp;dobrota tak dlouhá a&nbsp;velká jako vousy vašeho zbrojnoše, na&nbsp;tom mi&nbsp;houby záleží; jen když má&nbsp;duše bude mít svou bradu a&nbsp;knír, až&nbsp;půjde z&nbsp;tohoto světa, na&nbsp;tom záleží, a&nbsp;o&nbsp;vousy pozemské se&nbsp;nestarám; ale i&nbsp;bez tohoto nářku a&nbsp;orodování se&nbsp;přimluvím u&nbsp;svého pána (vím, že&nbsp;mě&nbsp;má&nbsp;rád a&nbsp;zvláště nyní, kdy v&nbsp;jisté věci potřebuje mé&nbsp;pomoci), aby přispěl Vaší Milosti, jak jen bude moci; jen, Milosti, ven se&nbsp;svým neštěstím, vypovězte nám je&nbsp;a&nbsp;my už&nbsp;uvidíme, co&nbsp;se&nbsp;dá&nbsp;dělat.“</span></p>
        <p class="chunk" data-nb-ref-number="17" data-nb-words="26" data-nb-chars="179"><span class="idea" data-nb-ref-number="17" id="idea17" data-nb-words="26" data-nb-chars="179">Vévoda i&nbsp;vévodkyně div nepraskli smíchem z&nbsp;toho všeho; nalíčiliť sami toto dobrodružství a&nbsp;obdivovali se&nbsp;mlčky chytrosti a&nbsp;lstivosti Trojfaldové, která znovu usedla a&nbsp;pokračovala:</span></p>
        <p class="chunk" data-nb-ref-number="18" data-nb-words="126" data-nb-chars="833"><span class="idea" data-nb-ref-number="18" id="idea18" data-nb-words="126" data-nb-chars="833">„V&nbsp;slavném království Candayi, ležícím mezi Velkou Taprobanou a&nbsp;Jižním mořem, asi dvě míle za&nbsp;mysem Comorinem vládla vdova po&nbsp;králi Archipielovi, doňa Maguncia. Z&nbsp;manželství jejího s&nbsp;jejím pánem a&nbsp;manželem vzešla dcerka, princezna Antonomasia, dědička celého království, která rostla a&nbsp;sílila pod mou ochranou a&nbsp;péčí, neboť jsem byla nejstarší a&nbsp;nejvznešenější dvorní dáma její matky. Dny utíkaly a&nbsp;nové přicházely a&nbsp;děvčátku Antonomasii bylo čtrnáct let; byla dokonale půvabná, že&nbsp;nic půvabnějšího příroda nikdy nestvořila. A&nbsp;nedomnívejte se, že&nbsp;byla nerozumná; byla právě tak rozumná jako krásná a&nbsp;byla na&nbsp;světě nejkrásnější a&nbsp;nepřetrhly-li její život nepřátelské Sudičky a&nbsp;závistivý osud, jest jí&nbsp;dosud; ale jistě tak neučinily, nebe přece nepřipustí na&nbsp;zemi takovou hanebnost, aby byl utržen nedozrálý hrozen z&nbsp;nejkrásnější révy.</span></p>
        <p class="chunk" data-nb-ref-number="19" data-nb-words="99" data-nb-chars="601"><span class="idea" data-nb-ref-number="19" id="idea19" data-nb-words="99" data-nb-chars="601">A&nbsp;do té&nbsp;krásy, kterou můj neobratný jazyk nedovede vychváliti, zamilovalo se&nbsp;nekonečné množství domácích i&nbsp;cizích knížat a&nbsp;mezi nimi osmělil se&nbsp;pozvednout mysl svou k&nbsp;nebi této sličnosti obyčejný rytíř u&nbsp;dvora, spoléhaje na&nbsp;své mládí a&nbsp;odvahu a&nbsp;mnohé své dobré vlastnosti a&nbsp;ctnosti, na&nbsp;svou obratnost a&nbsp;šťastný vtip, neboť vězte, Výsosti, nenudím-li vás, že&nbsp;uměl hráti na&nbsp;kytaru, až&nbsp;mluvila, byl básníkem a&nbsp;znamenitým tanečníkem a&nbsp;zhotovoval ptačí klece tak, že&nbsp;by&nbsp;si&nbsp;jejich výrobou vydělal na&nbsp;živobytí, kdyby bylo toho naprosto třeba; a&nbsp;tyto vlastnosti a&nbsp;znalosti pohnuly by&nbsp;horu, natož mladou dívku.</span></p>
        <p class="chunk" data-nb-ref-number="20" data-nb-words="98" data-nb-chars="581"><span class="idea" data-nb-ref-number="20" id="idea20" data-nb-words="98" data-nb-chars="581">Všechny ty&nbsp;přednosti i&nbsp;vtip a&nbsp;půvab a&nbsp;umění nepostačily by&nbsp;vůbec k&nbsp;dobytí pevnosti mé&nbsp;chráněnky, ale ten ničemný podvodník snažil se&nbsp;nejprve zalíbiti se&nbsp;mně. Nejprve ten darebák a&nbsp;bezcitný lupič chtěl dosáhnouti mé&nbsp;přízně a&nbsp;pohnout mou vůlí, abych já, slabá velitelka, dala mu&nbsp;klíče od&nbsp;pevnosti, kterou jsem chránila. Zkrátka, vlichotil se&nbsp;mému rozumu a&nbsp;získal mou vůli různými šperky a&nbsp;nevím už&nbsp;jakými cetkami. Více si&nbsp;mě&nbsp;však naklonil a&nbsp;víc mě&nbsp;zdolal verši, které zpíval jedné noci, kdy jsem jej poslouchala v&nbsp;zamřížovaném okně do&nbsp;uličky, kde zpíval. Nemýlím-li se, zpíval takto:</span></p>
        <p class="chunk" data-nb-ref-number="21" data-nb-words="19" data-nb-chars="116"><em><span class="idea" data-nb-ref-number="21" id="idea21" data-nb-words="4" data-nb-chars="26">Sladkou pro mou nepřítelku<br></span>
<span class="idea" data-nb-ref-number="22" id="idea22" data-nb-words="5" data-nb-chars="30">bolest se&nbsp;rodí duši zraňující,<br></span>
<span class="idea" data-nb-ref-number="23" id="idea23" data-nb-words="6" data-nb-chars="34">na&nbsp;chvíli věru nelze zjasnit líci,<br></span>
<span class="idea" data-nb-ref-number="24" id="idea24" data-nb-words="4" data-nb-chars="26">nemohuť světu zjevit muka.</span></em></p>
        <p class="chunk" data-nb-ref-number="22" data-nb-words="81" data-nb-chars="492"><span class="idea" data-nb-ref-number="25" id="idea25" data-nb-words="81" data-nb-chars="492">Tato píseň zdála se&nbsp;mi&nbsp;z&nbsp;perel a&nbsp;hlas mi&nbsp;zněl sladce jako sirupem a&nbsp;od onoho okamžiku, kdy jsem si&nbsp;uvědomila, do&nbsp;jakého neštěstí mě&nbsp;tyto a&nbsp;podobné verše přivedly, často si&nbsp;myslím, že&nbsp;by&nbsp;z&nbsp;dobře řízených států básníci měli být vyhnáni, jak navrhoval Platon, alespoň básníci milostní, kteří neskládají básně podobné veršům markýze Mantovského, které pobaví i&nbsp;rozpláčou děti i&nbsp;ženy, ale vtipné nápady, jakoby něžnými trny pronikající duši, jako blesk ji&nbsp;zapalující, aniž spálí šat. Jindy zpíval:</span></p>
        <p class="chunk" data-nb-ref-number="23" data-nb-words="19" data-nb-chars="97"><em><span class="idea" data-nb-ref-number="26" id="idea26" data-nb-words="5" data-nb-chars="27">Přijď jen tiše, milá smrti,<br></span>
<span class="idea" data-nb-ref-number="27" id="idea27" data-nb-words="6" data-nb-chars="25">čas tvůj ať&nbsp;mi&nbsp;není znám:<br></span>
<span class="idea" data-nb-ref-number="28" id="idea28" data-nb-words="5" data-nb-chars="24">ať&nbsp;slast, že&nbsp;již umírám,<br></span>
<span class="idea" data-nb-ref-number="29" id="idea29" data-nb-words="3" data-nb-chars="21">životu mne nenavrátí.</span></em></p>
        <p class="chunk" data-nb-ref-number="24" data-nb-words="163" data-nb-chars="951"><span class="idea" data-nb-ref-number="30" id="idea30" data-nb-words="163" data-nb-chars="951">A&nbsp;zpíval jiné verše a&nbsp;písně tohoto druhu, které, když se&nbsp;zpívají, podmaňují, a&nbsp;čtou-li se, lákají. A&nbsp;což potom, když skládal verše zvané seguidillas, tehdy velmi obvyklé v&nbsp;Candayi! Tu&nbsp;jako by&nbsp;duše tančila a&nbsp;smála se, tělo se&nbsp;rozjásalo a&nbsp;všemi smysly jako by&nbsp;šla rtuť. A&nbsp;proto říkám, pánové, že&nbsp;by&nbsp;měli právem podobné pěvce vyhnati na&nbsp;ještěrčí ostrovy. Oni sami nicméně nejsou viníky, ale prosťáčci, kteří jim lichotí, a&nbsp;hloupé ženy, které jim důvěřují. A&nbsp;kdybych bývala řádnou dueňou, jakou jsem být měla, nebyly by&nbsp;se&nbsp;mne tkly jejich popletené rozumy a&nbsp;nebyla bych věřila jejich řečem: žiji umíraje, planu ohněm v&nbsp;ledu, chvěji se&nbsp;zimou v&nbsp;ohni, doufám v&nbsp;beznaději, zůstávám odcházeje a&nbsp;jiné takové nesmysly, jichž jsou jejich knihy plny. A&nbsp;co, když přislibují ptáka fénixe z&nbsp;Arábie, korunu Adrianinu, Sluneční koně, perly z&nbsp;jihu, zlato z&nbsp;Tibaru a&nbsp;balzám z&nbsp;Pancaye? O&nbsp;tom básní nejvíce, neboť snadno se&nbsp;slibuje to, co&nbsp;nikdy nemohou a&nbsp;nechtějí vyplniti.</span></p>
        <p class="chunk" data-nb-ref-number="25" data-nb-words="107" data-nb-chars="666"><span class="idea" data-nb-ref-number="31" id="idea31" data-nb-words="107" data-nb-chars="666">Ale kam to&nbsp;odbočuji, já&nbsp;ubohá! Jaké bláznovství, jaká lehkovážnost mě&nbsp;nutí, abych mluvila o&nbsp;chybách druhých lidí, když mám svých dosti! Ach, já&nbsp;nešťastná! Nepodmanily mne zpěvy, ale moje lehkomyslnost, nepřemohla mne hudba, ale moje zpozdilost; moje hloupost a&nbsp;špatná bedlivost ukázaly cestu a&nbsp;upravily chůzi donu Clavijovi&nbsp;– tak se&nbsp;totiž ten rytíř jmenoval&nbsp;– mou vinou se&nbsp;mnohokráte, jednou a&nbsp;pak už&nbsp;často, dostal do&nbsp;ložnice Antonomasie, mnou oklamané, a&nbsp;ne jím; dostal se&nbsp;tam pod jménem zákonného manžela, neboť, ač&nbsp;hříšnice, přece bych nedovolila, aby se&nbsp;nemanžel dotkl byť i&nbsp;jejího podešvu. Kdepak! V&nbsp;záležitostech, které já&nbsp;řídím, musí se&nbsp;s&nbsp;manželstvím počítat!</span></p>
        <p class="chunk" data-nb-ref-number="26" data-nb-words="116" data-nb-chars="772"><span class="idea" data-nb-ref-number="32" id="idea32" data-nb-words="116" data-nb-chars="772">Jejich poměru překážela pouze jediná nesnáz, totiž nerovnost rodů, neboť don Clavijo byl pouhým rytířem a&nbsp;princezna Antonomasia, jak jsem řekla, dědičkou království. Nějakou dobu zůstala tato láska v&nbsp;tajnosti mou bedlivostí, až&nbsp;jsem viděla, že&nbsp;vše vyjde najevo podivným šířením břicha Antonomasiina, a&nbsp;strach před tím donutil nás, abychom o&nbsp;tom všichni tři přemýšleli; usnesli jsme se, že&nbsp;než nehoda vyjde najevo, požádá don Clavijo před vikářem Antonomasii za&nbsp;ženu na&nbsp;základě písemného slibu infantčina, že&nbsp;bude jeho chotí; sama jsem listinu sestavila tak pevně, že&nbsp;by&nbsp;ji&nbsp;nezrušila ani síla Samsonova. Vše bylo rychle sjednáno, vikář prozkoumal listinu, vyzpovídal moji paní, která se&nbsp;ke&nbsp;všemu přiznala, a&nbsp;rozkázal předložiti listinu u&nbsp;nejpočestnějšího soudce dvorského.“</span></p>
        <p class="chunk" data-nb-ref-number="27" data-nb-words="3" data-nb-chars="17"><span class="idea" data-nb-ref-number="33" id="idea33" data-nb-words="3" data-nb-chars="17">Tu&nbsp;Sancho zvolal:</span></p>
        <p class="chunk" data-nb-ref-number="28" data-nb-words="38" data-nb-chars="224"><span class="idea" data-nb-ref-number="34" id="idea34" data-nb-words="38" data-nb-chars="224">„Tak to&nbsp;jsou i&nbsp;v&nbsp;Candayi dvorští soudcové, básníci a&nbsp;seguidille? Teď mohu přísahat, že&nbsp;svět je&nbsp;všude stejný; ale pospěšte si, Milosti paní Trojfaldová, jest již pozdě a&nbsp;jsem smrtelně zvědav na&nbsp;konec celé té&nbsp;dlouhé historie.“</span></p>
        <p class="chunk" data-nb-ref-number="29" data-nb-words="3" data-nb-chars="27"><span class="idea" data-nb-ref-number="35" id="idea35" data-nb-words="3" data-nb-chars="27">„Ano,“ odpověděla hraběnka.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./don_quijote_049.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>