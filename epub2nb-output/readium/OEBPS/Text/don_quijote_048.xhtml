<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>don_quijote_de_la_mancha_II-43</title>
		<link href="../Styles/don_quijot_idstyles.css" rel="stylesheet" type="text/css"/>
	</head>
	<body id="don_quijote_de_la_mancha_II" xml:lang="cs-CZ">
		<div>
			<p id="toc_marker-2-3" class="MLP-uroven2-kapitola">KAPITOLA XXXVIII.,<br/><span class="MLP-znak-tucna-kurziva-11b char-style-override-5">vypravující, co řekla o&#160;smutném svém příběhu dueňa Dolorida.</span><span class="MLP-znak-kurziva-11b char-style-override-6"></span></p>
			<p class="MLP-text-bez1radku">Za smutnými hudebníky přišlo do zahrady asi dvanáct dueň ve dvou řadách; byly oblečeny v&#160;široké mnišské roucho, zhotovené z&#160;valchované vlněné látky, s&#160;bílými závoji z&#160;bavlněné jemné roušky, sahajícími až na zem a&#160;odkrývajícími pouze obrubu klášterního roucha. Za nimi vešla hraběnka Trojfaldová, vedena za ruku zbrojnošem Trojfaldovcem s&#160;bílým vousem; byla oděna jemným černým, nečesaným flanelem, z&#160;něhož by při česání nevypadlo ani zrnéčko či hrášek prachu. Její ocas či vlečku, nebo jak to nazvat, se třemi cípy nesli tři panošové též smutečně odění; ti z&#160;ostrých úhlů, tvořených třemi cípy, sestavili nápadný matematický obrazec, z&#160;kterého všichni, kteří tu ostrocípou vlečku viděli, poznali, že právem se jmenuje hraběnka Trojfaldová, to jest hraběnka se třemi faldy. Benengeli proto říká, že to bylo správné, že však původně se jmenovala hraběnka Vlčí, neboť v&#160;jejím hrabství bylo množství vlků; kdyby místo vlků byly lišky, byla by nazývána hraběnkou Liščí; jest totiž zvykem v&#160;oněch krajinách jmenovati panstvo podle věcí, kterých je v&#160;jejich zemi nejvíce; tato hraběnka však na oslavu nové své vlečky nazvala se Trojfaldovou namísto Vlčí. Dvanáct jejích dueň a&#160;sama paní kráčely v&#160;průvodu; obličeje měly zastřeny černým závojem neprůsvitným, na rozdíl od hraběnky, jejíž závoj byl průhledný; jejich závoji neprosvítalo nic.</p>
			<p class="MLP-text">Když průvod dueň vešel, povstali vévoda, vévodkyně, don Quijote a&#160;ostatní, kdo na dlouhé to procesí hleděli. Dvanáct dueň stanulo a&#160;utvořilo špalír, kterým kráčela Dolorida držíc se stále ruky Trojfaldovcovy. Vévoda, vévodkyně a&#160;don Quijote vidouce to, šli jí vstříc na dvanáct kroků. Klesla na kolena a&#160;spíše silným, drsným hlasem než jemným a&#160;příjemným, pravila: </p>
			<p class="MLP-text">„Neprokazujte, prosím, Vznešenosti, takovou zdvořilost mně, svému sluhovi, totiž služebnici, neboť jsem tak nešťastna, že ji nemohu odplatiti, jak by toho vyžadovala povinnost; moje zvláštní a&#160;nezvyklé neštěstí odneslo mi rozum bůhvíkam, ale jistě velmi daleko, protože čím víc je hledám, tím méně ho mám.“</p>
			<p class="MLP-text">„Blázen by byl, paní hraběnko,“ řekl vévoda, „kdo by neviděl vaši urozenost na vaší osobě, která vyžaduje na první pohled nejvybranější úcty a&#160;nejkvětnatějši zdvořilosti.“ </p>
			<p class="MLP-text">Podal jí ruku a&#160;uvedl na místo vedle vévodkyně, jež ji také velmi zdvořile pozdravila. Don Quijote mlčel a&#160;Sancho by byl za život rád spatřil obličej Trojfaldové a&#160;některých jejích dueň; ale bylo to nemožno, dokud samy dobrovolně závoj neodkryly.</p>
			<p class="MLP-text">Všichni utichli a&#160;mlčky očekávali, kdo první promluví; byla to dueňa Dolorida, která pravila: </p>
			<p class="MLP-text">„Jsem jista, nejmocnější pane, překrásná paní a&#160;velemoudří posluchači, že moje arcineštestí vzbudí ve vašich přectných prsou soucit stejně ochotný jako šlechetný a&#160;citlivý, neboť jsem tak nešťastna, že bych dojala mramor, obměkčila diamanty a&#160;roztavila ocel nejtvrdších prsou na světě. Ale dřív než se svěřím vašemu sluchu, neřkuli uším, chtěla bych vědět, je-li v&#160;tomto shromáždění, společnosti a&#160;přátelském kruhu rytíř přeneposkvrněný, don Quijote, nejmanchanštější z&#160;bohatýrů manchanských, a&#160;jeho velezbrojnoš Sancho Panza.“</p>
			<p class="MLP-text">„Panza tu je,“ předběhl Sancho ostatní s&#160;odpovědí, „a nejquijotštější don Quijote také, a&#160;tak jen račte, nejbolestnější veledueňo, říci, po čem toužebně toužíte, neboť všichni jsme veleuchystáni přerychle vám přispěti velepomocí a&#160;arcislužbou.“</p>
			<p class="MLP-text">Mezitím vstal don Quijote a&#160;pravil dueni Doloridě: </p>
			<p class="MLP-text">„Ubohá paní, je-li možno, aby vaše neštěstí mělo naději na spásu odvahou a&#160;silou nějakého potulného rytíře, nabízím vám odvahu a&#160;sílu svou; nejsou sice silné a&#160;vytrvalé, ale jsou celé vám k&#160;službám. Jsem don Quijote de la Mancha a&#160;mou povinností je pomáhati všem potřebným; z&#160;tohoto důvodu, paní, není třeba, abyste vyhledávala přízeň nebo dělala okolky; vyprávějte přímo a&#160;bez průtahů své neštěstí, neboť vám naslouchají uši, které mohou ne-li vám pomoci, alespoň s&#160;vámi cítiti.“</p>
			<p class="MLP-text">Po těchto slovech se dueňa Dolorida tvářila, jako by se chtěla vrhnout k&#160;nohám dona Quijota, a&#160;také to udělala a&#160;objímajíc je pravila: </p>
			<p class="MLP-text">„Před tato chodidla a&#160;nohy klekám, nepřemožený rytíři, neboť jsou základem a&#160;sloupem potulného rytířstva; toužím zlíbati ty nohy, jejichž kroky jedině mohou zmírniti mé neštěstí. Ó, odvážný rytíři, jehož pravdivé, hrdinné skutky předčily a&#160;zatemnily bájná hrdinství Amadisů, Esplandianů a&#160;Belianisů!“ Potom se obrátila od dona Quijota k&#160;Sanchu Panzovi a&#160;uchopivši jej za ruce zvolala: </p>
			<p class="MLP-text">„A&#160;ty, zbrojnoši, nejpoctivější ze všech zbrojnošů dob přítomných i&#160;minulých, jehož věrnost jest delší než vousy Trojfaldovce mě zde doprovázejícího, právem můžeš se vychloubati, neboť jsa v&#160;službách slavného dona Quijota jsi vlastně zbrojnošem součtu všech rytířů, kteří kdy po světě vládli zbraní. Dovolávám se tvé věrné dobroty, buď mým přímluvcem u&#160;svého pána, aby ihned pomohl mně, nejpokornější a&#160;nejbědnější hraběnce!“</p>
			<p class="MLP-text">Sancho na to: </p>
			<p class="MLP-text">„Drahá paní, je-li má dobrota tak dlouhá a&#160;velká jako vousy vašeho zbrojnoše, na tom mi houby záleží; jen když má duše bude mít svou bradu a&#160;knír, až půjde z&#160;tohoto světa, na tom záleží, a&#160;o&#160;vousy pozemské se nestarám; ale i&#160;bez tohoto nářku a&#160;orodování se přimluvím u&#160;svého pána (vím, že mě má rád a&#160;zvláště nyní, kdy v&#160;jisté věci potřebuje mé pomoci), aby přispěl Vaší Milosti, jak jen bude moci; jen, Milosti, ven se svým neštěstím, vypovězte nám je a&#160;my už uvidíme, co se dá dělat.“</p>
			<p class="MLP-text">Vévoda i&#160;vévodkyně div nepraskli smíchem z&#160;toho všeho; nalíčiliť sami toto dobrodružství a&#160;obdivovali se mlčky chytrosti a&#160;lstivosti Trojfaldové, která znovu usedla a&#160;pokračovala: </p>
			<p class="MLP-text">„V&#160;slavném království Candayi, ležícím mezi Velkou Taprobanou a&#160;Jižním mořem, asi dvě míle za mysem Comorinem vládla vdova po králi Archipielovi, doňa Maguncia. Z&#160;manželství jejího s&#160;jejím pánem a&#160;manželem vzešla dcerka, princezna Antonomasia, dědička celého království, která rostla a&#160;sílila pod mou ochranou a&#160;péčí, neboť jsem byla nejstarší a&#160;nejvznešenější dvorní dáma její matky. Dny utíkaly a&#160;nové přicházely a&#160;děvčátku Antonomasii bylo čtrnáct let; byla dokonale půvabná, že nic půvabnějšího příroda nikdy nestvořila. A&#160;nedomnívejte se, že byla nerozumná; byla právě tak rozumná jako krásná a&#160;byla na světě nejkrásnější a&#160;nepřetrhly-li její život nepřátelské Sudičky a&#160;závistivý osud, jest jí dosud; ale jistě tak neučinily, nebe přece nepřipustí na zemi takovou hanebnost, aby byl utržen nedozrálý hrozen z&#160;nejkrásnější révy.</p>
			<p class="MLP-text">A&#160;do té krásy, kterou můj neobratný jazyk nedovede vychváliti, zamilovalo se nekonečné množství domácích i&#160;cizích knížat a&#160;mezi nimi osmělil se pozvednout mysl svou k&#160;nebi této sličnosti obyčejný rytíř u&#160;dvora, spoléhaje na své mládí a&#160;odvahu a&#160;mnohé své dobré vlastnosti a&#160;ctnosti, na svou obratnost a&#160;šťastný vtip, neboť vězte, Výsosti, nenudím-li vás, že uměl hráti na kytaru, až mluvila, byl básníkem a&#160;znamenitým tanečníkem a&#160;zhotovoval ptačí klece tak, že by si jejich výrobou vydělal na živobytí, kdyby bylo toho naprosto třeba; a&#160;tyto vlastnosti a&#160;znalosti pohnuly by horu, natož mladou dívku.</p>
			<p class="MLP-text">Všechny ty přednosti i&#160;vtip a&#160;půvab a&#160;umění nepostačily by vůbec k&#160;dobytí pevnosti mé chráněnky, ale ten ničemný podvodník snažil se nejprve zalíbiti se mně. Nejprve ten darebák a&#160;bezcitný lupič chtěl dosáhnouti mé přízně a&#160;pohnout mou vůlí, abych já, slabá velitelka, dala mu klíče od pevnosti, kterou jsem chránila. Zkrátka, vlichotil se mému rozumu a&#160;získal mou vůli různými šperky a&#160;nevím už jakými cetkami. Více si mě však naklonil a&#160;víc mě zdolal verši, které zpíval jedné noci, kdy jsem jej poslouchala v&#160;zamřížovaném okně do uličky, kde zpíval. Nemýlím-li se, zpíval takto:</p>
			<p class="MLP-verse--I">Sladkou pro mou nepřítelku <br/>bolest se rodí duši zraňující, <br/>na chvíli věru nelze zjasnit líci, <br/>nemohuť světu zjevit muka.</p>
			<p class="MLP-text">Tato píseň zdála se mi z&#160;perel a&#160;hlas mi zněl sladce jako sirupem a&#160;od onoho okamžiku, kdy jsem si uvědomila, do jakého neštěstí mě tyto a&#160;podobné verše přivedly, často si myslím, že by z&#160;dobře řízených států básníci měli být vyhnáni, jak navrhoval Platon, alespoň básníci milostní, kteří neskládají básně podobné veršům markýze Mantovského, které pobaví i&#160;rozpláčou děti i&#160;ženy, ale vtipné nápady, jakoby něžnými trny pronikající duši, jako blesk ji zapalující, aniž spálí šat. Jindy zpíval:</p>
			<p class="MLP-verse--I">Přijď jen tiše, milá smrti, <br/>čas tvůj ať mi není znám: <br/>ať slast, že již umírám, <br/>životu mne nenavrátí.</p>
			<p class="MLP-text">A&#160;zpíval jiné verše a&#160;písně tohoto druhu, které, když se zpívají, podmaňují, a&#160;čtou-li se, lákají. A&#160;což potom, když skládal verše zvané seguidillas, tehdy velmi obvyklé v&#160;Candayi! Tu jako by duše tančila a&#160;smála se, tělo se rozjásalo a&#160;všemi smysly jako by šla rtuť. A&#160;proto říkám, pánové, že by měli právem podobné pěvce vyhnati na ještěrčí ostrovy. Oni sami nicméně nejsou viníky, ale prosťáčci, kteří jim lichotí, a&#160;hloupé ženy, které jim důvěřují. A&#160;kdybych bývala řádnou dueňou, jakou jsem být měla, nebyly by se mne tkly jejich popletené rozumy a&#160;nebyla bych věřila jejich řečem: žiji umíraje, planu ohněm v&#160;ledu, chvěji se zimou v&#160;ohni, doufám v&#160;beznaději, zůstávám odcházeje a&#160;jiné takové nesmysly, jichž jsou jejich knihy plny. A&#160;co, když přislibují ptáka fénixe z&#160;Arábie, korunu Adrianinu, Sluneční koně, perly z&#160;jihu, zlato z&#160;Tibaru a&#160;balzám z&#160;Pancaye? O&#160;tom básní nejvíce, neboť snadno se slibuje to, co nikdy nemohou a&#160;nechtějí vyplniti.</p>
			<p class="MLP-text">Ale kam to odbočuji, já ubohá! Jaké bláznovství, jaká lehkovážnost mě nutí, abych mluvila o&#160;chybách druhých lidí, když mám svých dosti! Ach, já nešťastná! Nepodmanily mne zpěvy, ale moje lehkomyslnost, nepřemohla mne hudba, ale moje zpozdilost; moje hloupost a&#160;špatná bedlivost ukázaly cestu a&#160;upravily chůzi donu Clavijovi&#160;– tak se totiž ten rytíř jmenoval&#160;– mou vinou se mnohokráte, jednou a&#160;pak už často, dostal do ložnice Antonomasie, mnou oklamané, a&#160;ne jím; dostal se tam pod jménem zákonného manžela, neboť, ač hříšnice, přece bych nedovolila, aby se nemanžel dotkl byť i&#160;jejího podešvu. Kdepak! V&#160;záležitostech, které já řídím, musí se s&#160;manželstvím počítat!</p>
			<p class="MLP-text">Jejich poměru překážela pouze jediná nesnáz, totiž nerovnost rodů, neboť don Clavijo byl pouhým rytířem a&#160;princezna Antonomasia, jak jsem řekla, dědičkou království. Nějakou dobu zůstala tato láska v&#160;tajnosti mou bedlivostí, až jsem viděla, že vše vyjde najevo podivným šířením břicha Antonomasiina, a&#160;strach před tím donutil nás, abychom o&#160;tom všichni tři přemýšleli; usnesli jsme se, že než nehoda vyjde najevo, požádá don Clavijo před vikářem Antonomasii za ženu na základě písemného slibu infantčina, že bude jeho chotí; sama jsem listinu sestavila tak pevně, že by ji nezrušila ani síla Samsonova. Vše bylo rychle sjednáno, vikář prozkoumal listinu, vyzpovídal moji paní, která se ke všemu přiznala, a&#160;rozkázal předložiti listinu u&#160;nejpočestnějšího soudce dvorského.“</p>
			<p class="MLP-text">Tu Sancho zvolal: </p>
			<p class="MLP-text">„Tak to jsou i&#160;v&#160;Candayi dvorští soudcové, básníci a&#160;seguidille? Teď mohu přísahat, že svět je všude stejný; ale pospěšte si, Milosti paní Trojfaldová, jest již pozdě a&#160;jsem smrtelně zvědav na konec celé té dlouhé historie.“</p>
			<p class="MLP-text">„Ano,“ odpověděla hraběnka.</p>
		</div>
</body>
</html>