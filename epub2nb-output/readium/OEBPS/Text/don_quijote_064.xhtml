<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>don_quijote_de_la_mancha_II-59</title>
		<link href="../Styles/don_quijot_idstyles.css" rel="stylesheet" type="text/css"/>
	</head>
	<body id="don_quijote_de_la_mancha_II" xml:lang="cs-CZ">
		<div>
			<p id="toc_marker-2-19" class="MLP-uroven2-kapitola">KAPITOLA LIV., <br/><span class="MLP-znak-tucna-kurziva-11b char-style-override-5">která jedná</span><span class="MLP-znak-tucna-kurziva-11b char-style-override-5" xml:lang="ar-SA"> o&#160;</span><span class="MLP-znak-tucna-kurziva-11b char-style-override-5">věcech této historie</span><span class="MLP-znak-tucna-kurziva-11b char-style-override-5" xml:lang="ar-SA"> a&#160;žádné jiné.</span><span class="char-style-override-10" xml:lang="ar-SA"></span></p>
			<p class="MLP-text-bez1radku">Vévoda a&#160;vévodkyně rozhodli, že výzva, již učinil don Quijote jejich poddanému z&#160;důvodu již řečeného, skončí soubojem, a&#160;poněvadž mladík byl ve Flandrech, kam utekl, aby se paní Rodríguezová nestala jeho tchyní, rozkázali, aby na jeho místo nastoupil gaskoňský lokaj Tosílos, jejž předem výborně poučili, jak si má ve všem vést. Dva dny potom řekl vévoda donu Quijotovi, že se jeho sok dostaví za čtyři dny a&#160;ozbrojen za rytíře na kolbišti prokáže, jak dívka lhala, a&#160;to drze a&#160;úplně lhala, tvrdíc, že jí přislíbil manželství. Don Quijote byl s&#160;touto novinou velmi spokojen a&#160;slíbil sám sobě v&#160;tomto případě vykonat divy a&#160;měl za nesmírné štěstí, že se dostalo příležitosti ukázat tomu panstvu, kam až sahá síla jeho mocného ramene. Netrpělivě a&#160;šťasten čekal po čtyři dny, které, měřeny jeho nedočkavostí, byly proň čtyřmi tisíciletími.</p>
			<p class="MLP-text">Nechme je plynout (jako necháváme odplývat jiné věci) a&#160;provázejme Sancha, jenž ani vesel, ani smuten putoval na svém oslu za svým pánem, jehož společnost mu byla milejší než vladařství všech ostrovů na světě. Stalo se, že nedaleko ostrova, na němž byl vládl (on nikdy nezkoumal, vládne-li to na ostrově, v&#160;městě, městysi nebo vsi), spatřil přicházet cestou, jíž se sám bral, šest poutníků s&#160;holemi, cizinců toho druhu, kteří zpěvem prosí o&#160;almužnu. Přiblíživše se k&#160;němu postavili se do řady a&#160;zvednuvše hlas všichni najednou jali se zpívat svou řečí, jíž Sancho nerozuměl krom jediného slova jasně vysloveného: „almužna“, a&#160;podle toho poznal, že prosí o&#160;dar. A&#160;poněvadž byl, jak praví Cide Hamete, velmi milosrdný, vytáhl z&#160;tlumoku půl sýra a&#160;půl bochníka, jimiž se byl zásobil, dal jim je, naznačuje znameními, že nic jiného nemá.</p>
			<p class="MLP-text">Přijali vše radostně a&#160;říkali: </p>
			<p class="MLP-text">„Geld! Geld!“</p>
			<p class="MLP-text">„Nerozumím, co na mně chcete, dobří lidé,“ odvětil Sancho. Tu vytáhl jeden z&#160;nich váček ze záňadří a&#160;ukázal jej Sanchovi, který z&#160;toho pochopil, že chtějí peníze: klada si palec na chřtán a&#160;natahuje ruku vzhůru, naznačil jim, že nemá ani groše, a&#160;pobídnuv osla oddělil se od nich. A&#160;když je míjel, jeden z&#160;nich se naň pozorně zahleděl, vrhl se k&#160;němu, objal jej kol pasu a&#160;hlasitě a&#160;velmi Španělsky mu řekl: </p>
			<p class="MLP-text">„Bůh s&#160;námi, co to vidím? Je možná, abych držel v&#160;náručí svého drahého přítele a&#160;dobrého souseda Sancha Panzu? Ale jistě že ano, vždyť ani nespím, ani nejsem teď opilý.“ </p>
			<p class="MLP-text">Sancho byl udiven, že je jmenován svým jménem a&#160;že jej cizí poutník objímá; nemohl jej nijak poznat, ač si jej beze slova velmi pozorně prohlížel.</p>
			<p class="MLP-text">Poutník řekl vida jeho napětí: </p>
			<p class="MLP-text">„Jak je možno, bratře Sancho Panzo, že nepoznáváš svého souseda, Maura Ricota, kramáře ze své vsi?“ </p>
			<p class="MLP-text">Tu se naň Sancho podíval pozorněji, počal si ho připomínat a&#160;nakonec jej poznal docela, z&#160;osla jej objal kolem hrdla a&#160;řekl: </p>
			<p class="MLP-text">„Kdo tě, u&#160;všech čertů, měl poznat Ricote, v&#160;tom maškarním kroji, co na sobě máš? Řekni mi, kdo z&#160;tebe udělal Němce a&#160;kdes vzal odvahu vrátit se do Španěl, kde se ti špatně povede, zajmou-li tě a&#160;poznají?“</p>
			<p class="MLP-text">„Neprozradíš-li mne ty, Sancho,“ odvětil poutník, „jsem jist, že v&#160;tomto šatě mne nepozná nikdo. Sejděme z&#160;cesty tam do té topolové aleje, kde mí druhové chtějí pojíst a&#160;odpočinout si, a&#160;ty pojíš s&#160;námi, neboť jsou to lidé přívětiví, a&#160;já ti budu mít kdy povědět, co mě potkalo po odchodu z&#160;naší vsi podle rozkazu Jeho Veličenstva, který tak krutě pronásledoval nešťastný můj národ, jak jsi slyšel.“</p>
			<p class="MLP-text">Sancho poslechl, Ricote promluvil s&#160;ostatními poutníky a&#160;odešli stranou mezi topoly, dosti daleko od královské silnice. Odložili hole, svlékli pláště a&#160;zůstali bez kabátů. Byli to sami mladí, hezcí lidé, krom Ricota, muže už v&#160;letech. Všichni měli tlumoky, a&#160;jak se zdálo, dobře naplněné, zvláště věcmi kořennými, které probouzejí žízeň na dvě míle. Natáhli se na zemi a&#160;na trávníku jako na ubrusech rozložili chléb, sůl, nože, ořechy, sýry a&#160;kosti z&#160;uzeniny, jež bylo ještě lze obírati, ne-li už žvýkati; také vyňali černé jídlo, jménem prý kaviár, připravované z&#160;rybích jiker a&#160;vzbuzujících velkou žízeň; nechyběly ani olivy, ač suché a&#160;neupravené, ale chutné a&#160;v&#160;dobrém stavu.</p>
			<p class="MLP-text">Co však dostalo první cenu hostiny, bylo šest měchů vína, neboť každý ze svého tlumoku vytáhl jeden; ba i&#160;dobrý Ricote, jenž se z&#160;Maura proměnil v&#160;Němce, vytáhl svůj, který co do velikosti mohl závodit s&#160;ostatními pěti. Dali se do jídla s&#160;velkou chutí a&#160;zvolna, pochutnávajíce si na každém soustu nabodávaném špičkou nože; ode všeho jedli jen málo a&#160;najednou zvedali paže i&#160;měchy, přitiskli ústa k&#160;ústí a&#160;upřeli oči do nebes: zdálo se, že do nich míří; tak zůstali notnou chvíli, kývajíce hlavami ze strany na stranu, což dokazovalo jejich rozkoš, a&#160;převáděli do svých žaludků, co bylo v&#160;útrobách měchů. Sancho se díval na všechno a&#160;nebolelo ho to; naopak, aby splnil přísloví, jež velmi dobře znal: „Kdo chce s&#160;vlky býti, musí s&#160;nimi výti“, vyžádal si od Ricota měch a&#160;zamířil do nebes jako ostatní a&#160;s&#160;nemenší chutí. Čtyřikrát se měchy daly zvednout, po páté to již nešlo, neboť byly hubenější a&#160;splasklejší než rákos, což trochu zmírnilo veselost do té doby projevovanou.</p>
			<p class="MLP-text">Co chvíli podal některý svou pravici Sanchovi a&#160;řekl: </p>
			<p class="MLP-text">„Španěl a&#160;Nemec, šecko jedno: dobrá kamerád,“ a&#160;Sancho odpovídal: „Dobrá kamerád, na mou duši,“ a&#160;smál se pak hodinu nevzpomínaje v&#160;nejmenším, co se mu přihodilo za vladaření: neboť pokud člověk jí a&#160;pije, starosti naň nemohou. Nakonec bylo dopití vína znamením k&#160;všeobecnému spánku na témž stole a&#160;týchž ubrusech; jen Ricote a&#160;Sancho zůstali bdíti, protože více jedli než pili.</p>
			<p class="MLP-text">Ricote odvedl Sancha a&#160;sedli si pod dubem nechávajíce poutníky pohříženy v&#160;sladkém spánku; Ricote pak nezadrhuje po maursku čistou kastilštinou toto řekl Sanchovi: </p>
			<p class="MLP-text">„Dobře víš, Sancho Panzo, příteli a&#160;sousede, jak vypovídací nález, který Jeho Veličenstvo dalo vyhlásit proti mému lidu, nás všechny postrašil a&#160;poděsil; alespoň mne zděsil tak, že jsem cítil krutý trest, hrozící mně i&#160;mým dětem, předčasně, už před uplynutím lhůty, již nám povolili k&#160;opuštění Španělska. Rozhodl jsem se tedy, po svém zdání rozumně (jako ten, kdo ví, že v&#160;určité lhůtě mu vezmou dům, v&#160;němž žije, a&#160;stará se o&#160;nový, kam by se přestěhoval), rozhodl jsem se, pravím, že odejdu sám bez své rodiny z&#160;domova a&#160;vyhledám místo, kam ji odvedu pohodlně a&#160;beze spěchu, s&#160;nímž se ostatní vybrali.</p>
			<p class="MLP-text">Dobře jsem totiž viděl i&#160;všichni naši stařešinové, že ty výnosy nebyly pouhými hrozbami, jak někteří pravili, ale opravdovými zákony, jež budou v&#160;svůj čas provedeny. A&#160;věřil jsem tomu tím spíše, že jsem věděl o&#160;zlých a&#160;nesmyslných úmyslech našich lidí; byly takové, že se mi zdálo, že samo božské vnuknutí pohnulo Jeho Veličenstvem k&#160;uskutečnění tak znamenitého rozhodnutí. Ne snad, že bychom všichni byli vinni, neboť byli mezi námi křesťané praví a&#160;upřímní; ale bylo jich málo a&#160;nemohli se postavit na odpor těm, kdo jimi nebyli, nebylo tudíž moudré hřát hada na prsou a&#160;trpět nepřátele ve vlastním domě. Nakonec jsme byli právem potrestáni vyhnanstvím, trestem to lehkým a&#160;mírným podle některých, ale pro nás nejhroznějším, co nás mohl stihnout. Ať dlíme kdekoliv, pláčeme pro Španělsko; vždyť jsme se v&#160;něm narodili a&#160;je naší přirozenou vlastí. Nikde nenalézáme přijetí, po kterém v&#160;svém neštěstí toužíme; v&#160;Berbersku a&#160;všech krajích Afriky, kde jsme doufali být přijati a&#160;vítáni, nás nejvíce urážejí a&#160;trýzní. Neznali jsme štěstí, až jsme je ztratili: téměř všichni cítíme tak velkou touhu vrátit se do Španěl, že většina z&#160;těch (a je jich mnoho), kdo znají španělsky jako já, vracejí se a&#160;zanechávají onde ženy a&#160;děti bez ochrany: tak milují Španělsko. Nyní poznávám a&#160;okouším výrok, že je sladká láska k&#160;vlasti.</p>
			<p class="MLP-text">Opustil jsem, jak říkám, naši ves a&#160;odešel do Francie, a&#160;ačkoliv nás tam dobře přijímali, chtěl jsem poznat vše. Itálií jsem se dostal do Německa a&#160;tam se mi zdálo, že lze žít nejsvobodněji, poněvadž tamější obyvatelé nehledí na drobnosti: každý si žije, jak si přeje, neboť ve větší části země vládne svoboda svědomí. Najal jsem si dům blízko Augsburgu a&#160;přidal jsem se k&#160;těmto poutníkům, jakých každého roku mnoho do Španěl přicházívá navštívit poutnická místa: ta místa jsou pro ně pravou Indií, jistotnou zásobárnou, vyzkoušeným ziskem. Přejdou celé Španělsko a&#160;není vsi, odkud by odešli hladovi a&#160;žíznivi, jak se říká, a&#160;přinejmenším bez jednoho realu na penězích; na konci cesty mívají našetřeno přes sto realů, které, v&#160;zlatých mincích, buď uvnitř svých holí, buď v&#160;záplatách plášťů, buď jiným obratným způsobem, který znají, odnesou z&#160;království do svých zemí, přes všechny stráže na hranicích a&#160;v&#160;přístavech, kde jsou prohlíženi.</p>
			<p class="MLP-text">Nyní je, Sancho, mým úmyslem vyzvednout poklad, který jsem zakopal, což mohu učiniti bez nebezpečí, neboť je mimo ves, a&#160;napsat nebo dojet z&#160;Valencie pro svou dceru a&#160;ženu, které jsou v&#160;Alžíru; přemýšlím, jak je převézt do některého z&#160;přístavů francouzských a&#160;odtud do Němec, kde vyčkáme boží vůle. Neboť, koneckonců, je jisto, že moje dcera Ricota a&#160;Františka Ricotová, moje žena, jsou katolické křesťanky, a&#160;ač já jím nejsem příliš, přece jen mám blíž do křesťana než do Maura a&#160;prosím stále Boha, aby otevřel zrak mého rozumu a&#160;projevil mi, jak mu mám sloužit. A&#160;co mě uvádí v&#160;podivení, je, že nevím, proč moje žena a&#160;moje dcera odešly do Berberska a&#160;ne do Francie, kde mohly žít jako křesťanky.“</p>
			<p class="MLP-text">Na to odpověděl Sancho: „Pohleď, Ricote! To nebylo asi na její vůli, neboť je odvedl Jan Tiopieyo, bratr tvé ženy, a&#160;poněvadž je ryzím Maurem, šel tam, kde se mu nejvíc líbilo. A&#160;ještě něco ti povím: myslím, že jdeš marně za tím, cos schoval. Slyšeli jsme, že tvému švakru a&#160;tvé ženě zabavili mnoho perel a&#160;zlatých peněz, které s&#160;sebou nesli.“</p>
			<p class="MLP-text">„To je možné,“ odvětil Ricote, „ale já vím, Sancho, že se nedotkli mého pokladu, poněvadž jsem jim nevyzradil jeho místo, boje se nějaké šalby. A&#160;chceš-li, Sancho, jít se mnou a&#160;pomoci mi jej vybrat a&#160;dopravit, dám ti dvě stě tolarů, s&#160;nimiž odpomůžeš své nouzi, neboť víš, že je mi známo, že jí máš hodně.“</p>
			<p class="MLP-text">„Udělal bych to,“ odpověděl Sancho, „ale nejsem vůbec skrblík: to jsem se dnes ráno vzdal úřadu, při němž bych si mohl dát udělat zdi domu ze zlata a&#160;jíst dřív než za šest měsíců ze stříbrných mís. A&#160;proto, poněvadž se mi zdá, že bych zradil svého krále, kdybych pomáhal jeho nepřátelům, nešel bych s&#160;tebou, ani kdybys mi zde hotově vyplatil čtyři sta tolarů a&#160;ne slíbil dvě stě.“</p>
			<p class="MLP-text">„A&#160;jakého úřadu ses to vzdal, Sancho?“ ptal se Ricote. </p>
			<p class="MLP-text">„Vzdal jsem se vladařství ostrova,“ odvětil Sancho, „takového, že věru na tři hony podobného nenajdeš.“</p>
			<p class="MLP-text">„A&#160;kde je ten ostrov?“ zeptal se Ricote. </p>
			<p class="MLP-text">„Kde? Dvě míle odtud a&#160;jmenuje se Baratarie,“ odpověděl Sancho. </p>
			<p class="MLP-text">„Mlč, Sancho,“ řekl Ricote, „přece ostrovy jsou uvnitř moře a&#160;na zemi jich není.“</p>
			<p class="MLP-text">„Jak není?“ na to Sancho; „Povídám ti, příteli Ricote, že dnes ráno jsem jej opustil a&#160;včera ještě jsem na něm vládl, jak se mi líbilo, až se hory zelenaly. Ale přec jsem se ho vzdal, neboť řemeslo vladařské se mi zdá nebezpečným.“</p>
			<p class="MLP-text">„A&#160;co jsi získal vladařením?“ tázal se Ricote. </p>
			<p class="MLP-text">„Získal jsem,“ odvětil Sancho, „že jsem poznal, že se nehodím za vladaře, leda stádu dobytka, a&#160;že v&#160;takovém vladařství lze dobýt bohatství jen na újmu odpočinku, spánku, ba i&#160;jídla: neboť na ostrovech jsou vladaři nuceni jíst málo, zvlášť mají-li lékaře k&#160;péči o&#160;své zdraví.“</p>
			<p class="MLP-text">„Nerozumím ti, Sancho,“ řekl Ricote, „ale zdá se mi, že vše, co říkáš, je nesmysl: kdo by tobě mohl svěřit ostrovy pod vládu, copak bylo na světě málo lidí šikovnějších k&#160;vladaření než ty? Mlč, Sancho, vzpamatuj se a&#160;hleď, chceš-li jít se mnou, jak jsem ti řekl, pomoci mi vyzvednout poklad, jejž jsem ukryl (neboť je tak veliký, že zaslouží jména poklad), a&#160;dám ti, jak jsem pravil, na živobytí.“</p>
			<p class="MLP-text">„Už jsem ti odpověděl, Ricote,“ na to Sancho, „že nechci. Buď rád, že tě nezradím, jdi šťastně svou cestou a&#160;mne nech jít mou! Vždyť vím, že o&#160;poctivě nabyté může člověk přijít, ale se zle nabytým může ztratit i&#160;svou duši.“</p>
			<p class="MLP-text">„Nechci naléhat,“ pravil Ricote, „ale řekni, byls doma ve vsi, když z&#160;ní odcházeli moje žena, dcera a&#160;švagr?“</p>
			<p class="MLP-text">„Byl,“ řekl Sancho, „a mohu ti říci, že z&#160;tvé dcery je tak hezké děvče, že vyběhla celá vesnice a&#160;všichni říkali, že je nejkrásnějším stvořením na světě. Plakala a&#160;objímala všechny své přítelkyně, známé i&#160;jen příchozí a&#160;všechny prosila, aby ji poroučeli Bohu a&#160;Panně Marii, a&#160;vše tak dojemně, že jsem se rozplakal, ač nejsem uplakanec. Věru, mnozí by byli chtěli ji ukrýt nebo ji unést cestou, ale báli se protivit se královskému rozkazu. Nejvášnivějším se ukázal don Petr Gregorio, ten bohatý zemanský syn, kterého znáš a&#160;který prý ji měl velmi rád; když odešla, už se v&#160;naší vsi neobjevil a&#160;všichni myslíme, že se dal za ní unést ji. Ale dosud jsme nic nezvěděli.“</p>
			<p class="MLP-text">„Vždycky jsem měl nemilé tušení,“ řekl Ricote, „že ten rytíř miluje mou dceru, ale spoléhal jsem na čestnost Ricotinu a&#160;netrápil jsem se jeho láskou k&#160;ní. Snad jsi už slyšel, Sancho, že Maurky se mísily málo nebo nikdy z&#160;lásky s&#160;rody starých křesťanů, a&#160;moje dcera, která si, jak věřím, hleděla více svého křesťanství než lásky, nebude asi příliš dbát dvoření páně zemanova.“</p>
			<p class="MLP-text">„Dej to Bůh,“ odvětil Sancho, „oba byli by nešťastni. A&#160;nechte mě odejít, příteli Ricote! Chci ještě dnes v&#160;noci dojet k&#160;svému pánu donu Quijotovi!“</p>
			<p class="MLP-text">„Bůh s&#160;tebou, bratře Sancho; i&#160;moji druhové procítají, a&#160;je čas k&#160;další cestě.“ Pak se oba objali, Sancho vsedl na osla, Ricote uchopil svou hůl a&#160;rozešli se.</p>
		</div>
</body>
</html>