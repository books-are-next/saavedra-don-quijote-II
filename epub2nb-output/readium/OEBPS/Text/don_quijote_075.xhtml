<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>don_quijote_de_la_mancha_II-70</title>
		<link href="../Styles/don_quijot_idstyles.css" rel="stylesheet" type="text/css"/>
	</head>
	<body id="don_quijote_de_la_mancha_II" xml:lang="cs-CZ">
		<div>
			<p id="toc_marker-2-30" class="MLP-uroven2-kapitola">KAPITOLA LXV.,<br/><span class="MLP-znak-tucna-kurziva-11b char-style-override-5">kde je dáno poučení, kdo byl rytíř Bílého měsíce, a&#160;vypráví se o&#160;osvobození dona Gregoria i&#160;jiných událostech.</span><span class="MLP-znak-kurziva-11b char-style-override-6"></span></p>
			<p class="MLP-text-bez1radku">Don Antonio Moreno následoval rytíře Bílého měsíce a&#160;stejně ho následovalo, ba pronásledovalo mnoho kluků, dokud se neuzavřel v&#160;jistém domě uvnitř města. Don Antonio vstoupil touže ho poznat. Jakýsi zbrojnoš vyšel rytíře přivítat a&#160;pomoci mu ze zbroje; potom se rytíř uchýlil do pokojíku a&#160;s&#160;ním i&#160;don Antonio, plana zvědavostí, kdo to je.</p>
			<p class="MLP-text">Když rytíř Bílého měsíce viděl, že jej onen kavalír neopouští, řekl mu: </p>
			<p class="MLP-text">„Vím dobře, pane, proč přicházíte: chcete vědět, kdo jsem. A&#160;poněvadž není, proč bych vám to odpíral, zatímco mi tento sluha bude pomáhat ze zbroje, povím vám to, aniž se o&#160;krok spustím pravdy. Vězte, pane, že se jmenuji bakalář Sanson Carrasco a&#160;jsem ze vsi dona Quijota de la Mancha, jehož bláznovství a&#160;pošetilost trápí všechny nás, kteří ho známe, a&#160;já jsem z&#160;těch, kteří ho litovali nejvíce; myslil jsem, že jeho spása je v&#160;klidu a&#160;v&#160;tom, aby zůstal ve svém kraji a&#160;svém domě, a&#160;proto jsem se rozhodl přimět jej, aby tam zůstal: budou tomu tři měsíce, co jsem se vydal na cestu jako potulný rytíř, pod jménem rytíř Zrcadlový, s&#160;úmyslem zápasit s&#160;ním a&#160;přemoci jej bez ublížení a&#160;pod podmínkou, že přemožený bude vydán na milost vítězi; mínil jsem na něm žádat (neboť jsem soudil, že bude přemožen), aby se vrátil do své vsi a&#160;neopouštěl ji po celý rok, během něhož by mohl snad být vyléčen; ale osud to zařídil jinak, neboť mě porazil a&#160;srazil z&#160;koně, a&#160;tak se můj úmysl nepovedl. On pokračoval ve své cestě a&#160;já jsem se vrátil poražen, v&#160;hanbě a&#160;potlučen pádem, který byl neobyčejně nebezpečný. Nicméně touha vyhledat jej znovu a&#160;přemoci jej mne neopustila, jak se dnes ukázalo. A&#160;poněvadž je tak přesný v&#160;plnění zákonů bludného rytířství, beze vší pochyby splní i&#160;rozkaz, který jsem mu dal, a&#160;dodrží své slovo. Toto je, pane, co se stalo, a&#160;více vám nepotřebuji říkat nic; prosím vás, abyste mne neprozradil a&#160;neříkal donu Quijotovi, kdo jsem, aby měly moje dobré úmysly účinek a&#160;nabyl znovu zdravého rozumu člověk, který jej má výtečný, jakmile jej opustí rytířské nesmysly.“</p>
			<p class="MLP-text">„Ach, pane,“ řekl don Antonio, „Bůh vám odpusť křivdu, jíž jste se dopustil na celém světu, chtěje učinit znovu rozumným nejpůvabnějšího blázna, kterého země nosí. Nevidíte, pane, že se prospěch, jenž vyplyne z&#160;rozumnosti dona Quijota, nevyrovná zábavě, již poskytuje svým šílenstvím? Ale domnívám se, že veškerá obratnost pana bakaláře nestačí, aby vrátila rozum muži tak dokonale bláznivému, a&#160;kdyby to nebylo nemilosrdné, řekl bych: kéž by se don Quijote nikdy neuzdravil, neboť jeho zdravím ztrácíme nejen žertovné kousky jeho, ale i&#160;žertovnosti jeho zbrojnoše Sancha Panzy, z&#160;nichž kterákoliv dokáže vrátit veselost samé Melancholii. Přes to budu mlčet a&#160;nepovím mu nic, abych uviděl, mám-li pravdu v&#160;domnění, že všechna snaha pana Carrasca nepovede nikam.“</p>
			<p class="MLP-text">Bakalář odpověděl, že je ta záležitost na dobré cestě a&#160;že doufá v&#160;šťastný výsledek. Don Antonio se mu nabídl učinit, cokoli by si přál; on se s&#160;ním rozloučil, dal naložit na místě svou zbroj na mezka a&#160;týž den opustil na koni, na němž bojoval, město a&#160;vrátil se domů, aniž se mu přihodilo, co by mělo býti vyprávěno v&#160;této pravdivé historii. Don Antonio vypověděl místokráli vše, co mu byl řekl Carrasco; místokráli se to příliš nezamlouvalo, poněvadž návratem dona Quijota domů mizela zábava, jíž se mohli těšit všichni, kdo věděli o&#160;jeho bláznovství.</p>
			<p class="MLP-text">Don Quijote zůstal šest dní na loži, teskliv, smuten, zamyšlen a&#160;zle zřízen, přemítaje v&#160;myšlenkách nešťastnou událost své porážky. Sancho jej těšil a&#160;mezi jiným mu řekl:</p>
			<p class="MLP-text">„Pane můj, zvedněte hlavu a&#160;buďte vesel, můžete-li, a&#160;děkujte nebesům, že ač jste byl sražen k&#160;zemi, vyvázl jste bez zlámaných žeber; vždyť víte, že kde se rozdává, také se dostává, a&#160;že není všude slanina, kde jsou špýle, a&#160;nedejte na lékaře, protože žádného léčení ve vaší nemoci není třeba. Vraťme se domů a&#160;nechme toulek a&#160;hledání dobrodružství v&#160;krajích a&#160;místech, které neznáme. A&#160;uváží-li se dobře, nejvíce poškozen jsem tu já, ač Vaše Milost je nejhůře zřízena. Já jsem se sice s&#160;vladařstvím vzdal i&#160;touhy být vladařem, ale nevzdal jsem se touhy být hrabětem, a&#160;to nikdy nebude skutkem, nestane-li se Vaše Milost králem vzdajíc se svého povolání rytířského; a&#160;tak se mé naděje obracejí v&#160;dým.“</p>
			<p class="MLP-text">„Mlč, Sancho, vždyť víš, že moje vyhnanství nepotrvá déle než rok, potom se vrátím k&#160;svému čestnému povolání a&#160;nebudu mít nouzi o&#160;království, jichž lze dobýti, a&#160;o&#160;hrabství, jež ti budu moci darovati.“</p>
			<p class="MLP-text">„Bůh nás vyslyš,“ řekl Sancho, „a hřích ať sluchu nemá; vždy jsem slýchal, že je lepší vrabec v&#160;hrsti než holub na střeše.“</p>
			<p class="MLP-text">Takto mluvili, když vstoupil don Antonio a&#160;řekl se známkami neobyčejné spokojenosti: </p>
			<p class="MLP-text">„Výborné zprávy, pane done Quijote: don Gregorio a&#160;odpadlík, jenž se proň vydal, jsou na břehu. Co pravím na břehu? Už jsou v&#160;domě místokrálově a&#160;budou tu v&#160;okamžiku.“ </p>
			<p class="MLP-text">Don Quijote se poněkud potěšil a&#160;pravil: </p>
			<p class="MLP-text">„Opravdu, málem bych byl řekl, že by mi způsobilo radost, kdyby vše dopadlo naopak a&#160;já tím byl přinucen vydati se do Berberska, kde bych silou svého ramene osvobodil nejen dona Gregoria, ale všechny křesťanské zajatce, co jich v&#160;Berbersku je. Ale co dím, já nešťastný! Nejsem pak přemožen? Nebyl jsem sražen? Nejsem-li ten, kdo se nemůže dotknouti zbraně po celý rok? Co mohu slíbiti? Čím se honosím, sluší-li mi spíše pracovati vřetenem než mečem?“</p>
			<p class="MLP-text">„Nechte toho, pane,“ řekl Sancho; „ať si žije slepice, třebas i&#160;s&#160;tipcem, a&#160;dnes mně, zítra tobě. V&#160;těchhle srážkách a&#160;rvačkách se nesmí věci brát tak vážně, protože kdo dnes padne, zítra se může zvednout, leda by chtěl zůstat v&#160;posteli, totiž zmalomyslnět a&#160;nedbat o&#160;nabytí nových sil k&#160;novým bojům. A&#160;nyní, Milosti, ať uvítáte dona Gregoria, neboť se mi zdá, že lidé běhají poplašeně a&#160;že je už asi v&#160;domě.“</p>
			<p class="MLP-text">Byla to pravda. Don Gregorio a&#160;odpadlík podali již zprávu místokráli o&#160;cestě i&#160;návratu a&#160;don Gregorio žádostiv spatřit Annu Felix přišel i&#160;s&#160;odpadlíkem do domu dona Antonia. Ačkoliv byl don Gregorio, když jej osvobodili z&#160;Alžíru, v&#160;ženském šatu, v&#160;lodici jej vyměnil za oděv jistého zajatce, který uprchl s&#160;ním; ostatně, ať by si přišel v&#160;rouchu jakémkoliv, vždy by se jevil jako osoba hodná lásky, služeb a&#160;úcty, neboť byl neobyčejně hezký, asi sedmnáctiletý nebo osmnáctiletý. Ricote a&#160;jeho dcera vyšli ho uvítat, otec v&#160;slzách, dcera v&#160;uzardění. Neobjali se mezi sebou, neboť kde je velká láska, nebývá přílišná nenucenost. Don Gregorio a&#160;Anna Felix přivedli svou dvojí krásou v&#160;podiv všechny, kdo byli přítomni. Za oba milence mluvilo mlčení a&#160;oči jejich byly řečí, jež vyjádřila jejich šťastnou a&#160;počestnou touhu. Odpadlík vylíčil, jakých obratných prostředků užil k&#160;osvobození dona Gregoria; don Gregorio vylíčil, v&#160;jaké tísni a&#160;nebezpečí se octl mezi ženami, u&#160;nichž zůstal, a&#160;to ne obšírně, ale několika slovy, čímž projevil, že jeho moudrost předstihuje jeho věk. Nakonec Ricote zaplatil a&#160;odměnil štědře jak odpadlíka, tak veslaře. Odpadlík vstoupil znovu do církve a&#160;z&#160;údu zkaženého stal se opět údem čistým a&#160;zdravým pokáním a&#160;lítostí.</p>
			<p class="MLP-text">Dva dny potom jednal místokrál s&#160;donem Antoniem, jak zařídit, aby Anna Felix se svým otcem zůstali ve Španělích, neboť měli za to, že není nikterak nenáležité, aby tu zůstala dívka tak křesťanská a&#160;otec, zdálo se, tak poctivý. Don Antonio nabídl, že se vydá vyjednati tu věc ke dvoru, kam musí nutně i&#160;za jinými záležitostmi, a&#160;dal na srozuměnou, že přízní a&#160;dary lze tam dosíci mnoha nesnadných věcí.</p>
			<p class="MLP-text">„Nikoliv,“ řekl Ricote, jenž byl přítomen za této řeči, „nelze spoléhat ani na přízeň, ani na dary, neboť u&#160;velkého dona Bernardina de Valesco, hraběte de Salazar, nezmohou ani prosby, ani sliby, ani dary, ani nářky; je sice pravda, že v&#160;sobě spojuje milosrdenství se spravedlností, ale poněvadž vidí, že celé tělo našeho národa je nakaženo a&#160;prohnilé, užívá na něm spíše žíraviny, jež spaluje, než masti, která uklidňuje. Tak dík své obezřetnosti, rozmyslnosti, pilnosti i&#160;hrůze, kterou nahání, řádně provedl úlohu tak těžkou a&#160;složitou, již na sebe vzala jeho silná ramena, aniž naše obratnosti, úskoky, prosby a&#160;podvody mohly oslepit jeho argusovské oči; drží je stále na pozoru, aby nezůstal a&#160;neskryl se někdo z&#160;našich, jenž by časem jako ukrytý kořen vypučel a&#160;vydal jedovaté plody ve Španělsku již čistém, již zbaveném nebezpečí, v&#160;němž je naše množství udržovalo. Hrdinské to rozhodnutí, věru, velkého Filipa Třetího a&#160;neslýchaná to rozvážnost, že byl úlohou pověřen právě don Bernardino de Valesco.“</p>
			<p class="MLP-text">„Nicméně učiním všechny možné zákroky a&#160;ať nebesa dopustí, co se jim zlíbí,“ řekl don Antonio; „don Gregorio půjde se mnou potěšit bolest, již jeho rodiče asi pociťují nad jeho zmizením. Anna Felix zůstane u&#160;mé ženy v&#160;mém domě nebo v&#160;nějakém klášteře a&#160;vím, že pan místokrál bude potěšen, zůstane-li v&#160;domě jeho dobrý Ricote, dokud se neuvidí, co vyjednám.“ </p>
			<p class="MLP-text">Místokrál souhlasil s&#160;celým návrhem, ale don Gregorio, zvěděv, co se chystá, prohlásil, že žádným způsobem nemůže a&#160;nemíní opustit doňu Annu Felix; chtěje však přece uvidět své rodiče a&#160;zařídit návrat pro ni, svolil k&#160;zmíněnému ujednání. Anna Felix zůstala u&#160;ženy dona Antonia a&#160;Ricote v&#160;domě místokrálově.</p>
			<p class="MLP-text">Nastal den odchodu dona Antonia a&#160;po dvou dalších dnech odchod dona Quijota a&#160;Sancha: pád z&#160;koně mu nedovolil, aby se vydal na cestu dříve. Při loučení dona Gregoria s&#160;Annou Felix teklo mnoho slzí a&#160;bylo mnoho vzdechů, mdlob a&#160;pláče; Ricote nabídl donu Gregoriovi tisíc dukátů, chce-li, ale on nepřijal nic kromě pouhých pěti od dona Antonia a&#160;slíbil, že mu je vrátí u&#160;dvora. Pak se oba rozloučili a&#160;později i&#160;don Quijote a&#160;Sancho, jak bylo už řečeno: don Quijote byl beze zbroje, v&#160;šatu cestovním, Sancho šel pěšky, poněvadž osel nesl zbroj.</p>
		</div>
</body>
</html>