<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>don_quijote_de_la_mancha_II-57</title>
		<link href="../Styles/don_quijot_idstyles.css" rel="stylesheet" type="text/css"/>
	</head>
	<body id="don_quijote_de_la_mancha_II" xml:lang="cs-CZ">
		<div>
			<p id="toc_marker-2-17" class="MLP-uroven2-kapitola">KAPITOLA LIL, <br/><span class="MLP-znak-tucna-kurziva-11b char-style-override-5">kde se vypráví dobrodružství druhé dueni Doloridy či Angustiady, jinak paní Rodríguezové.</span><span class="MLP-znak-kurziva-11b char-style-override-6"></span></p>
			<p class="MLP-text-bez1radku">Cide Hamete vypravuje, že, když se don Quijote uzdravil ze svých škrábů, pomyslil si, že život na zámku je proti všem zákonům rytířství, jež vyznával, a&#160;že se rozhodl požádat vévody o&#160;dovolení k&#160;odjezdu do Zaragozy, kde se blížila doba slavností; tam doufal vydobýt si brnění, které se na takových slavnostech získává. A&#160;když byl jednoho dne u&#160;stolu vévodského a&#160;počínal už obracet v&#160;skutek svůj úmysl a&#160;žádat o&#160;dovolení, náhle vstoupily dveřmi do síně dvě ženy (jak se ukázalo) v&#160;smutku od hlavy k&#160;patě a&#160;jedna z&#160;nich přistoupivši k&#160;donu Quijotovi padla mu k&#160;nohám jak dlouhá, tak široká, ústa přitiskla k&#160;jeho nohám a&#160;jala se plakat tak srdcervoucně, opravdově a&#160;bolestně, že zmátla všechny poslouchající diváky; ačkoliv se vévodové domnívali, že běží o&#160;nějaký žert osnovaný služebnictvem donu Quijotovi, přece jen, vidouce sílu vzdechů, nářku a&#160;pláče ženina, byli na pochybách a&#160;v&#160;napětí, až milosrdný don Quijote ženu pozvedl ze země a&#160;pobídl ji sejmouti závoj z&#160;uplakané tváře.</p>
			<p class="MLP-text">Ona poslechla a&#160;objevilo se, že je osobou, na kterou by nikdo nebyl pomyslil: pod závojem se totiž ukázal obličej paní Rodríguezové, dueni z&#160;toho domu sama; druhá žena ve smutku byla její dcerou, podvedenou synem bohatého sedláka. Všichni, kdo ji znali, byli ohromeni a&#160;vévodové víc než všichni ostatní, neboť ač ji měli za omezenou a&#160;přihlouplou, nemyslili, že by se mohla zbláznit. Nakonec se paní Rodríguezová obrátila k&#160;pánům a&#160;pravila: </p>
			<p class="MLP-text">„Dovolte mi, Excelence, abych pohovořila krátce s&#160;tímto rytířem, neboť je toho třeba, mám-li se zdarem vyváznout z&#160;postavení, do něhož mě uvedla odvaha zlomyslného sedláka.“ </p>
			<p class="MLP-text">Vévoda pravil, že jí dovolení dává a&#160;ať promluví s&#160;donem Quijotem, jak si jen přeje. Tu řekla obracejíc hlas i&#160;tvář k&#160;donu Quijotovi:</p>
			<p class="MLP-text">„Statečný rytíři, před několika dny jsem vám už vypověděla věrolomnou ničemnost, již zlý sedlák spáchal mé milované dceři, kterou je tato nešťastnice zde, a&#160;vy jste mi slíbil ujmout se jí a&#160;napravit křivdu jí spáchanou; nyní však jsem zvěděla, že chcete opustit tento zámek za novými dobrodružstvími, jež vám Bůh udělí. Proto bych chtěla, dříve než zmizíte na oněch cestách, abyste vyzval toho nezkroceného hrubce a&#160;přinutil jej vzít si mou dceru podle slibu manželství, který jí dal, dřív než si s&#160;ní zahrál. Neboť očekávat spravedlnost od pana vévody, toť žádat hrušky na olši, jak jsem Vaší Milosti už spravedlivě vysvětlila. A&#160;s&#160;tím, Pán náš dej vám, Milosti, mnoho zdraví a&#160;nás neopouštěj!“ </p>
			<p class="MLP-text">Na ta slova odvětil don Quijote velmi vážně a&#160;okázale: </p>
			<p class="MLP-text">„Dobrá dueňo, zmírněte své slzy, či lépe řečeno, utřete je a&#160;nechte vzdychání! Beru na sebe pomoci vaší dceři, jíž by bylo bývalo lépe nevěřit tak lehkověrně slibům zamilovaných, které se povětšině lehce dávají a&#160;velmi těžko plní; s&#160;dovolením pana vévody odejdu ihned vyhledati onoho nesvědomitého mladíka, naleznu jej, vyzvu a&#160;zabiju, odmítne-li vyplniti dané slovo; neboť hlavní povinností mého povolání je odpouštěti pokorným a&#160;trestati zpupné, to jest pomáhati ubohým a&#160;ničiti ukrutníky.“</p>
			<p class="MLP-text">„Není potřebí,“ řekl na to vévoda, „aby Vaše Milost hledala sedláka, na něhož si tato dobrá paní stěžuje, a&#160;ještě méně, abyste mě žádal o&#160;dovolení vyzvat jej; já sám jej prohlašuji za vyzvána a&#160;beru na sebe zpravit jej o&#160;tom vyzvání a&#160;přinutit jej přijmout je a&#160;dostaviti se na soud na můj hrad: zde oběma vykáži kolbiště bezpečné, zachovávaje veškeré podmínky, jichž se v&#160;takových případech má dbát, zachovávaje i&#160;spravedlivost pro každého, jakž musí činit všichni knížata, již dovolují, aby se svobodně zápasilo v&#160;hranicích jejich knížectví.“</p>
			<p class="MLP-text">„S&#160;tímto ujištěním a&#160;s&#160;dovolením Vaší Vznešenosti,“ odvětil don Quijote, „nyní už pravím, že se tentokrát vzdávám svého šlechtictví a&#160;snižuji se k&#160;nízkosti zločincově a&#160;činím se jemu rovným, propůjčuje mu právo k&#160;zápasu se mnou; a&#160;tak, ač není přítomen, jej vyzývám, poněvadž spáchal zlo, oklamav tuto dívku, jež byla pannou a&#160;už není, jeho vinou, a&#160;jíž musí splnit daný slib manželství, sic zemře v&#160;potýkání.“</p>
			<p class="MLP-text">Pak sundav rukavici vhodil ji doprostřed síně a&#160;vévoda ji zvedl, řka, že, jak byl pravil, přijímá vyzvání jménem svého poddaného a&#160;stanoví dobu klání za šest dní, kolbiště hradní nádvoří a&#160;zbraně ty, jichž obvykle rytíři užívají: kopí a&#160;štít a&#160;kroužkový krunýř s&#160;ostatními součástmi, bez klamu, podvodu a&#160;pověry, prohlédnuté a&#160;prozkoumané soudci kolbiště. Ale především je třeba, aby výborná dueňa i&#160;nehodná dívka vložily své právo na spravedlnost do rukou pana dona Quijota, jinak nebude ničeho a&#160;vyzvání nedojde náležitého splnění. </p>
			<p class="MLP-text">„Vkládám,“ řekla dueňa. </p>
			<p class="MLP-text">„Já také,“ připojila se dcera všecka uplakaná, zahanbena a&#160;mrzuta. Rozhodnuv takto a&#160;rozmysliv si, co v&#160;tomto případě počne, vévoda propustil paní ve smutku a&#160;vévodkyně nařídila, aby od té chvíle s&#160;nimi jednali ne jako s&#160;komornými, ale jako s&#160;dobrodružnými dámami, jež přišly do jejího domu hledat spravedlnost: dali jim tedy zvláštní pokoj a&#160;sloužili jim jako cizinkám, ne bez údivu ostatních služebnic, jež nevěděly, kam až povede pošetilost a&#160;drzost paní Rodríguezové a&#160;její neblahé dcery.</p>
			<p class="MLP-text--0-12">Aby byla zábavnost dovršena a&#160;konec jídla dokonalý, vstoupil náhle do síně panoš, který donesl psaní a&#160;dary Tereze Panzové, ženě vladaře Sancha Panzy; jeho příchod naplnil radostí vévody, toužící zvědět, co ho cestou potkalo; na jejich dotaz panoš odpověděl, že to nelze vypovědět ani před veřejností, ani krátce, aby jejich Excelence ráčily posečkat do soukromí a&#160;zatím se pobavily těmito dopisy. Vytáhnuv dva odevzdal je do rukou vévodkyně: jeden nesl v&#160;záhlaví: „Psaní pro paní vévodkyni tu a&#160;tu, nevím odkud“, a&#160;druhý: „Psaní pro mého muže Sancha Panzu, vladaře ostrova Baratarie, jemuž Bůh popřej delšího věku než mně“. Vévodkyně, jak se říká, hořela, dokud nepřečtla psaní: otevřela je, přečetla pro sebe, a&#160;vidouc, že je lze číst nahlas, aby i&#160;vévoda a&#160;přítomní slyšeli, učinila tak řkouc:</p>
			<p class="MLP-dopis-bez1radku">„Dopis Terezy Panzové vévodkyni:</p>
			<p class="MLP-dopis"><span>‚Velmi mě potěšilo, moje paní, psaní, jež mi Vaše Výsost poslala, neboť jsem si ho vskutku velmi přála. Šňůra korálů je velmi pěkná a&#160;lovecký šat mého muže není o&#160;nic horší. Celá naše vesnice má velkou radost, že Vaše Milost udělala vladařem mého manžela Sancha, ale nikdo tomu nevěří, zvláště ne farář, pan Mikuláš, holič a&#160;bakalář Sanson Carrasco. Ale mně to nevadí; pro to věc ještě pravdou zůstane a&#160;každý ať si říká, co chce, ačkoliv, abych mluvila pravdu, kdyby nepřišly korály a&#160;šaty, také bych tomu nevěřila: u&#160;nás ve vsi všichni mají mého muže za hlupáka a&#160;nemohou pochopit, k&#160;jakému vladařství se to může hodit, když předtím vládl jen stádu koz. Pánu Bohu poručeno, ať ten vše řídí, jak uzná, neboť toho mají jeho děti potřebí.</span></p>
			<p class="MLP-dopis">Já, drahá paní, jsem se rozhodla, s&#160;dovolením Vaší Milosti, si polepšit a&#160;jít se k&#160;dvoru roztáhnout do kočáru, abych vytřela zrak tisíci závistníků, které už mám. A&#160;proto pěkně prosím Vaši Excelenci, aby rozkázala mému muži poslat mi pár grošů, a&#160;ať to stojí za řeč, neboť u&#160;dvora jsou výdaje veliké, chléb po realu a&#160;libra masa za třicet maravedí, to je na pováženou! A&#160;nechce-li, abych odjela, ať mi napíše včas, protože mě už pálí nohy, jen se vydat! Také mi říkají známé a&#160;sousedky, že přijdeme-li ke dvoru nádherně vystrojené, můj manžel se stane více známým dík mně než já dík jemu, protože se mnozí nutně budou ptát: Copak to je za dámy v&#160;tom kočáře, a&#160;můj sluha odpoví: Žena a&#160;dcera Sancha Panzy, vladaře ostrova Baratarie. A&#160;takovým způsobem Sancho bude proslaven, já ctěna a&#160;vše v&#160;pořádku.</p>
			<p class="MLP-dopis">Mrzí mě, jak jen možná, že se letos žaludů v&#160;naší vsi málo načesalo, přesto jich Vaší Milosti posílám asi půl čtvrtce, které jsem po jednom nasbírala a&#160;načesala v&#160;lese; větší jsem nenašla, ač bych si přála, aby byly jako pštrosí vejce. Nezapomeňte, Nádhernosti, mi psát, já vám pečlivě odpovím, zpravujíc vás o&#160;svém zdraví a&#160;o&#160;všem, co by bylo nového ve vsi, kde prosím Pána Boha, aby ostříhal Vaši Výsost a&#160;na mne nezapomněl. Má dcera Sancha a&#160;můj syn líbají Vaší Milosti ruce. </p>
			<p class="MLP-dopis">Ta, jež si více přeje vidět Vaši Milost než jí psát, </p>
			<p class="MLP-dopis-podpis">Tereza Panzová.‘“</p>
			<p class="MLP-text--0-12">Všichni s&#160;náramnou chutí vyslechli psaní Terezy Panzové, zvláště vévodové, a&#160;vévodkyně tázala se dona Quijota, nebylo-li by dobře otevřít psaní určené vladaři, jež prý jistě bude výborné. Don Quijote odpověděl, že je otevře, aby se jim zavděčil, učinil tak a&#160;viděl, že je psáno takto:</p>
			<p class="MLP-dopis-bez1radku">„Dopis Terezy Panzové jejímu muži Sanchu Panzovi: </p>
			<p class="MLP-dopis">Předrahý Sancho, dostala jsem tvé psaní a&#160;říkám a&#160;přísahám ti jako katolická křesťanka, že málo scházelo, abych se zbláznila radostí. Opravdu, bratře, když jsem uslyšela, že jsi vladařem, myslila jsem, že mě šlak trefí z&#160;toho štěstí, vždyť víš, že prý náhlá radost zabíjí jako velká bolest. Sančičce, tvé dceři, se z&#160;té radosti něco stalo, ani nevěděla a&#160;byla celá mokrá. Šaty, kterés mi poslal, jsem měla před sebou, korály, jež mi poslala paní vévodkyně, na krku, obě psaní v&#160;ruce a&#160;posel byl vedle mne, a&#160;přece se mi zdálo, že vše, co vidím a&#160;hmatám, je jen sen. Neboť kdo by si mohl pomyslit, že pasák koz se stane vladařem ostrovů? Však víš, příteli, že má matka říkala, že člověk musí být dlouho živ, aby hodně viděl; říkám to proto, že čekám spatřit ještě víc, budu-li ještě déle živa: nechci se zastavit, dokud tě neuvidím nájemcem nebo výběrčím daní; to jsou řemesla, od kterých sice čert odnáší ty, co jich zneužívají, ale které přec jen, koneckonců, nesou peníze.</p>
			<p class="MLP-dopis">Paní vévodkyně ti poví o&#160;mém přání jít ke dvoru: rozmysli si to a&#160;zprav mě o&#160;své vůli! Já ti budu hledět být ke cti a&#160;budu jezdit v&#160;kočáře. Farář, holič, bakalář, ba ani ten kostelník nevěří, že jsi vladařem, a&#160;tvrdí, že je to podvod nebo kouzlo, jako všecko, co se děje tvému pánu donu Quijotovi. Sanson říká, že musí za tebou, vytáhnout ti to vladařství z&#160;hlavy a&#160;donu Quijotovi z&#160;lebky jeho bláznovství. Já se jen směju a&#160;prohlížím šňůru a&#160;stříhám z&#160;tvého obleku na šaty našemu děvčeti. Poslala jsem paní vévodkyni pár žaludů; chtěla bych, aby byly zlaté. Pošli mně nějaké perlové šňůry, jsou-li na tvém ostrově v&#160;módě.</p>
			<p class="MLP-dopis"><span>Nového je ve vsi, že Berruecová vdala svou dceru za nějakého mazala, který sem k&#160;nám přišel malovat, co by se dalo. Obecní rada mu dala malovat znak Jeho Veličenstva nade dveřmi rychtářství, on si řekl o&#160;dva dukáty, dali mu je předem, maloval týden a&#160;nakonec nenamaloval nic, že prý nedovede takové hlouposti; peníze vrátil, ale přece se oženil, jako by byl pořádný řemeslník. Pravda je, že už nechal štětce, vzal motyku a&#160;chodí na pole, jak se sluší a&#160;patří. Syn Petra de Lobo přijal první svěcení a&#160;chce být knězem; když to zvěděla Minguilla, vnučka Mingua Silvata, podala naň žalobu, že prý jí slíbil manželství; zlé jazyky naznačují, že s&#160;ním byla v&#160;jiném stavu, ale on zapírá, až se hory zelenají. Letos není oliv a&#160;v&#160;celé vsi nenajdeš kapky octa. Přešla tudy četa vojáků a&#160;odvedli si s&#160;sebou tři děvčata ze vsi; ani ti neřeknu která, protože se třebas vrátí a&#160;někdo se najde, kdo si je vezme, i&#160;s&#160;jejich hříchem nebo bříškem. Sančička plete krajky, denně si vydělá osm poctivých maravedí a&#160;hází je do pokladničky, aby měla na výbavu; ale teď, když jsi vladařem, jí dáš věno ty a&#160;nepotřebuje se ani namáhat. Studna na návsi vyschla; do šibenice uhodil hrom a&#160;pro mne ať si uhodí i&#160;do ostatních.</span></p>
			<p class="MLP-dopis">Čekám na tvou odpověď a&#160;rozhodnutí, co se týče mého odjezdu ke dvoru. Bůh ti dej delší věk než mně neb alespoň takový, neboť bych tě nechtěla nechat na světě beze mne. </p>
			<p class="MLP-dopis-podpis">Tvá žena Tereza Panzová.“</p>
			<p class="MLP-text">Dopisy byly vyneseny do nebe a&#160;oceněny; zasmáli se jim i&#160;podivili. A&#160;aby to bylo zpečetěno, přibyl posel, nesoucí psaní od Sancha donu Quijotovi, který je rovněž přečetl veřejně: vzbudilo pochybnosti, je-li vskutku vladař hlupákem. Vévodkyně odešla, aby zvěděla od panoše, co jej potkalo v&#160;Sanchově vsi, a&#160;ten jí to vylíčil velmi obšírně bez opominutí jediné okolnosti; odevzdal jí žaludy a&#160;k&#160;tomu i&#160;sýr, jejž mu Tereza dala, protože je prý velmi dobrý, lepší než tronchonský. Vévodkyně vše přijala s&#160;nesmírným potěšením, v&#160;němž ji zanecháme a&#160;budeme vyprávět o&#160;konci vladařství velkého Sancha Panzy, výkvětu a&#160;zrcadla všech ostrovních vladařů.</p>
		</div>
</body>
</html>