<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>don_quijote_de_la_mancha_II-8</title>
		<link href="../Styles/don_quijot_idstyles.css" rel="stylesheet" type="text/css"/>
	</head>
	<body id="don_quijote_de_la_mancha_II" xml:lang="cs-CZ">
		<div>
			<p id="toc_marker-1-6" class="MLP-uroven2-kapitola">KAPITOLA IV.,<br/><span class="MLP-znak-tucna-kurziva-11b char-style-override-5">ve které Sancho Panza odpovídá na pochybnosti a&#160;dotazy Sansona Carrasca a&#160;kde se vypráví o&#160;různých událostech zasluhujících, aby se o&#160;nich mluvilo a&#160;vědělo.</span><span class="MLP-znak-kurziva-11b char-style-override-6"></span></p>
			<p class="MLP-text-bez1radku">Sancho vrátiv se do domu dona Quijota navázal na dřívější rozepři a&#160;pravil:</p>
			<p class="MLP-text">„Na to, co vytkl pan Sanson, že událost o&#160;krádeži osla nebyla vysvětlena, odpovídám: téže noci, kdy jsme utekli před Svatým bratrstvem a&#160;dostali se do Sierry Moreny, po oné příšerné příhodě s&#160;galejníky a&#160;mrtvým, kterého odnášeli do Segovie, můj pán opíraje se o&#160;kopí a&#160;já sedě na oslu, oba nesmírně skleslí a&#160;vyčerpaní, usnuli jsme v&#160;křoví, jako bychom spali v&#160;peřinách; spal jsem tvrdým spánkem; někdo se ke mně patrně přiblížil a&#160;podepřel a&#160;podložil čtyřmi kůly sedlo; seděl jsem na něm dále, on zatím ukradl osla, aniž jsem co zpozoroval.“</p>
			<p class="MLP-text">„Věc je to lehká a&#160;známá, přihodila se Sacripantovi obléhajícímu Albraku; podobným úskokem vytáhl mu koně onen pověstný loupežník Brunelo.“</p>
			<p class="MLP-text">„Když nastalo jitro,“ vyprávěl dále Sancho, „jakmile jsem se pohnul, kůly povolily a&#160;ocitl jsem se na zemi; hledal jsem osla, ale nenašel; vytryskly mi slzy a&#160;začal jsem takový nářek, že nevypravuje-li o&#160;tom spisovatel, může být jist, že nic kloudného nestvořil. Za několik dní procházeje se s&#160;princeznou Micomiconou spatřil jsem svého osla, na kterém jako cikán jel Gines de Pasamonte, ničema a&#160;ukrutný zločinec, kterého jsme s&#160;pánem osvobodili z&#160;pout.“</p>
			<p class="MLP-text">„V&#160;tom není tedy žádné mýlky,“ řekl Sanson, „ale spisovatel zaznamenává, že ještě než jste osla opět našli, už na něm Sancho jel!“</p>
			<p class="MLP-text">„Na to nemám odpovědi,“ pravil Sancho, „buď se pisatel spletl, nebo chybu zavinil tiskař.“</p>
			<p class="MLP-text">„Zajisté,“ odpověděl Sanson, „a jak to bylo s&#160;tím stem dukátů?“</p>
			<p class="MLP-text">„Už jsou ty tam,“ řekl Sancho, „vydal jsem je na sebe, svou ženu a&#160;děti a&#160;za to mi žena nebrání v&#160;potulkách a&#160;cestách ve službách dona Quijota: bídně bych věru pochodil, kdybych se po takové cestě vrátil bez peněz i&#160;osla; kdyby si někdo přál dozvědět se více, zde jsem a&#160;dokáži třeba i&#160;králi, že nikomu do toho nic není, přinesl-li jsem je domů nebo ne, utratil-li jsem je nebo podržel; ani polovička ran, které jsem na potulkách utržil, nebyla by zaplacena těmi penězi, ani kdyby každá stála pouze čtyři maravedí a&#160;přidali mi ještě sto dukátů; každý ať se stará o&#160;své hříchy a&#160;nedělá z&#160;bílého černé a&#160;zase naopak; neboť Bůh stvořil každého takovým, jakým je, a&#160;mnohdy je i&#160;horší.“</p>
			<p class="MLP-text">„Postarám se,“ odvětil Carrasco, „aby spisovatel při novém vydání, bude-li ho třeba, nevynechal, co Sancho vyprávěl, neboť tím celá kniha získá.“</p>
			<p class="MLP-text">„Je ještě něco chybného v&#160;tom vypravování?“ otázal se don Quijote. </p>
			<p class="MLP-text">„Zajisté,“ odpověděl Carrasco, „ale není to tak důležité, jako to, co jsem již vytkl.“</p>
			<p class="MLP-text">„Přislíbil snad spisovatel druhý díl?“ tázal se don Quijote.</p>
			<p class="MLP-text">„Ano,“ zněla odpověď Sansonova, „není jej však možno nalézt a&#160;spisovatel neví, kde by byl; není jisto, zdali vůbec bude vytištěn, neboť mnozí tvrdí, že druhý díl bývá obyčejně špatný; jiní spokojují se tím, co jest o&#160;donu Quijotovi v&#160;prvním díle, a&#160;domnívají se, že druhý nebude vydán; ale mnozí, kteří jsou spíš veselí než trudní, říkají: ‚Ať je jen těch quijotských příhod více, ať don Quijote dál útočí a&#160;Sancho žvaní; my budeme spokojeni se vším‘.“</p>
			<p class="MLP-text">„A&#160;jaký úmysl má spisovatel?“ ptal se don Quijote. „Jakmile historii nalezne, a&#160;pátrá po ní s&#160;neobyčejnou vytrvalostí, ihned ji vydá, toť se ví spíše pro zisk, který mu z&#160;toho plyne, než pro chválu.“</p>
			<p class="MLP-text">Sancho poznamenal:</p>
			<p class="MLP-text">„Tedy hlavně mu jde o&#160;zisk! Bude to zázrak, dokáže-li potom něco, protože bude spěchat s&#160;prací jako krejčí před Velikonocemi a&#160;práce tímto způsobem dělaná nebude míti dokonalosti, jaká se od ní žádá. Ať si dá pozor ten pan Maur, nebo kdo je to, co píše, neboť já a&#160;můj pán dáme mu tolik příležitosti svými hrdinstvími a&#160;různými příběhy, že může napsat knih třeba sto. Ten dobrý člověk se asi domnívá, že se tu pouze válíme, ale stačí zvednout naši nohu a&#160;pozná, na kterou kulháme; míním totiž, že, kdyby pán dal na moji radu, byli bychom už zas na cestách trestajíce ničemnosti a&#160;napravujíce křivdy, neboť to jest zvyk a&#160;právo potulných rytířů.“</p>
			<p class="MLP-text">Sancho ještě nedomluvil, když se ozvalo ržání Rocinantovo, které don Quijote pokládal za šťastnou předzvěst, a&#160;určil, že se nejdéle za tři, čtyři dny vydají znovu na cestu; sdělil svůj záměr bakaláři, táže se ho, v&#160;kterou stranu měl by výpravu podniknouti; bakalář mu poradil město Zaragozu v&#160;království aragonském, kde se právě měl konat skvělý turnaj na oslavu svatého Jiřího a&#160;kde může zvítězit nade všemi rytíři aragonskými a&#160;tím nad rytíři celého světa. Chválil jeho odvážný a&#160;čestný úmysl, upozorňuje ho, aby byl opatrnější a&#160;nehledal zbytečná nebezpečí, neboť jeho život patří nejenom jemu, ale všem žádajícím jeho ochrany a&#160;pomoci v&#160;neštěstí.</p>
			<p class="MLP-text">„To mě právě rmoutí, pane Sansone,“ poznamenal Sancho, „že můj pán se žene na sto ozbrojených mužů jako mlsný kluk na melouny. U&#160;ďasa, pane bakaláři, přece je doba k&#160;útoku i&#160;k&#160;ústupu, a&#160;ne stále: ‚Svatý Jakub a&#160;Španělsko, kupředu!‘; od samotného pána jsem se dozvěděl, že uprostřed odvahy a&#160;zbabělosti je statečnost, a&#160;je-li tomu opravdu tak, netoužím po tom, aby zbaběle utíkal, ani aby bojoval proti převaze, která žádá něco jiného; podotýkám, že pojedu s&#160;pánem pouze s&#160;tou podmínkou, že si svoje srážky vyřídí sám, já se budu starati o&#160;jeho pořádek a&#160;pohodlí, a&#160;v&#160;tom za sebe ručím. Nesmí se však domnívat, že se budu chápat zbraně, a&#160;třebas i&#160;proti sprostým ničemům a&#160;různé čeládce. Nechci se, pane Sansone, proslavit jako hrdina, ale jako poctivý a&#160;oddaný zbrojnoš, jakého kdy bludný rytíř měl, a&#160;jestliže mi můj pán don Quijote za moje časté a&#160;znamenité služby bude chtít dát nějaký ten ostrov, budu mu za milost vděčen, a&#160;když mi nedá nic, zůstanu tím, čím jsem: člověk nesmí spoléhat na pomoc druhého, ale na milost boží, a&#160;mně bude stejně, a&#160;možná víc, chutnat chléb bez ostrova než s&#160;ním; nemohu přec tušit, není-li v&#160;tom nějaká ďábelská past, v&#160;tom vladařství, o&#160;kterou bych třebas klopýtl, upadl a&#160;vyrazil si zuby. Narodil jsem se jako Sancho a&#160;tak také chci umřít. Ale kdyby mi dobrotivé nebe bez námahy a&#160;nebezpečí poskytlo nějaký ten ostrov, nejsem tak pošetilý, abych jej nepřijal, vždyť se často říká: ‚Dávají-li ti kravičku, utíkej s&#160;ohlávkou‘ a&#160;‚Blázen, kdo dává, větší, kdo nebere‘.“</p>
			<p class="MLP-text">„Bratře,“ odvětil Carrasco, „teď jste promluvil lépe než učenec; doufejte přes to v&#160;Boha a&#160;pana dona Quijota, který vás odmění královstvím, a&#160;ne jen ostrovem.“</p>
			<p class="MLP-text">„Málo nebo mnoho, to je stejné,“ odpověděl Sancho, „říkám vám, pane Carrasco, že pán, udělí-li mi nějaké království, nepřijde o&#160;nic, protože jsem si ohmatal tepnu a&#160;tvrdím, že jsem dost zdravý k&#160;vládě a&#160;řízení všech ostrovů nebo království, a&#160;to jsem řekl svému pánu již mnohokrát.“</p>
			<p class="MLP-text">„Uvažte, Sancho, že důstojnost mění mravy, a&#160;možná, že vy, až budete vládnout, zapřete matku, která vás zrodila.“</p>
			<p class="MLP-text">„To se vztahuje na ty,“ řekl Sancho, „kteří pocházejí z&#160;hanebníků, ale netýká se to těch, kteří mají na duši čtyři prsty sádla dobrého křesťanství jako já; jen spoléhejte na mou čestnost, nejsem nevděčníkem.“</p>
			<p class="MLP-text">„Bůh to dej,“ pravil don Quijote, „uvidíme, až dostaneš vladařství, a&#160;zdá se mi, že není daleko.“</p>
			<p class="MLP-text">Dokončiv rozmluvu prosil don Quijote bakaláře, aby mu složil nějaké verše o&#160;zamýšleném rozloučení s&#160;jeho paní Dulcineou z&#160;Tobosa; žádal ho, aby na počátku každého verše bylo písmeno jejího jména a&#160;aby písmena na začátku veršů dala jméno Dulcinea z&#160;Tobosa. Bakalář odpověděl:</p>
			<p class="MLP-text">„Nejsem sice z&#160;proslavených básníků španělských, jichž podle pověsti není více než tři a&#160;půl, ale načrtnu ty verše přes jejich nesnadnost v&#160;skladbě; jméno má totiž sedmnáct písmen; kdybych napsal čtyři kastilské sloky po čtyřech verších, zbylo by jedno písmeno, napíšu-li čtyři pětiřádkové sloky, takzvané decimy nebo redondille, budou mi scházeti tři písmena; ale budu hleděti vynecháním písmene zahrnouti jméno Dulciney z&#160;Tobosa do čtyř kastilských veršů.“</p>
			<p class="MLP-text">„Rozhodně to tak musí býti,“ řekl don Quijote, „neboť kdyby nebylo její jméno jasné a&#160;čitelné, každá žena bude mysliti, že verše byly složeny pro ni.“</p>
			<p class="MLP-text">Umluvili se, že odejdou do světa za týden. Don Quijote požádal bakaláře, aby se o&#160;tom nezmiňoval před farářem, mistrem Mikulášem, neteří ani hospodyní, neboť oni jistě by překazili jeho odvážný a&#160;čestný úmysl. Carrasco přislíbiv, odešel, žádaje dona Quijota o&#160;zprávu týkající se jeho dobrých i&#160;zlých dobrodružství, jakmile bude moci; rozloučili se a&#160;Sancho šel uchystat vše potřebné k&#160;odjezdu.</p>
		</div>
</body>
</html>