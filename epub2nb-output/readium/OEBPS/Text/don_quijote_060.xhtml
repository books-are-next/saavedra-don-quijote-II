<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>don_quijote_de_la_mancha_II-55</title>
		<link href="../Styles/don_quijot_idstyles.css" rel="stylesheet" type="text/css"/>
	</head>
	<body id="don_quijote_de_la_mancha_II" xml:lang="cs-CZ">
		<div>
			<p id="toc_marker-2-15" class="MLP-uroven2-kapitola">KAPITOLA L.,<br/><span class="MLP-znak-tucna-kurziva-11b char-style-override-5">kde se odkrývá, kdo byli čarodějové a&#160;katové, již natloukli dueně a&#160;poštípali a&#160;poškrábali dona Quijota, a&#160;vypráví</span><span class="MLP-znak-tucna-kurziva-11b char-style-override-5"> o&#160;příhodách pážete, nesoucího psaní Tereze Panzové, ženě Sancha Panzy.</span><span class="MLP-znak-kurziva-11b char-style-override-6"></span></p>
			<p class="MLP-text-bez1radku">Přepodobný ohledavač atomů této pravdivé historie, Cide Hamete dí, že ve chvíli, kdy paní Rodríguezová vyšla ze svého pokoje, aby se odebrala do pokoje dona Quijota, uslyšela ji jiná dueňa, která s&#160;ní spala, a&#160;poněvadž všechny dueni rády vědí, slyší a&#160;číhají, vyšla za ní tak tiše, že dobračka Rodríguezová jí neucítila; a&#160;jakmile ji dueňa uviděla vstupovat do pokoje Quijotova, aby v&#160;ní neutrpěl újmy obecný zvyk dueň&#160;– klepat, okamžitě běžela oznámit vévodkyni, že paní Rodríguezová je u&#160;dona Quijota. Vévodkyně to řekla vévodovi a&#160;žádala ho o&#160;dovolení, aby se ona a&#160;Altisidora směly jít podívat, co ona dueňa chtěla s&#160;donem Quijotem. Vévoda svolil a&#160;tu obě velmi opatrně a&#160;tiše, krok za krokem, přikradly se až ke dveřím pokoje, a&#160;to tak blízko, že uslyšely vše, o&#160;čem uvnitř mluvili. A&#160;když vévodkyně uslyšela, že Rodríguezová vynáší na veřejnost její boláky, nemohla odolat, a&#160;stejně i&#160;Altisidora, a&#160;tak plny hněvu a&#160;planouce pomstou, vrazily do pokoje, nasekaly donu Quijotovi a&#160;ztloukly dueňu, jak vylíčeno. Neboť urážky krásy a&#160;ješitnosti ženské probouzejí v&#160;ženách neobyčejný hněv a&#160;zapalují touhu mstít se.</p>
			<p class="MLP-text">Vévodkyně sdělila vévodovi, co se stalo, a&#160;on se velmi pobavil; vévodkyně, toužíc si tropit další žerty a&#160;krátit si dlouhou chvíli s&#160;donem Quijotem, vyslala panoše, jenž byl představoval Dulcineu žádající o&#160;své osvobození (na něž Sancho Panza zaměstnán vládou zcela zapomněl), k&#160;Tereze Panzové, jeho ženě, s&#160;jeho psaním, s&#160;druhým psaním od ní samé a&#160;s&#160;velkou šňůrou vzácných korálů. Historie vypráví, že panoš byl velmi vtipný a&#160;bystrý a&#160;přeje si dobře posloužit svým pánům rád se vydal do Sanchovy vsi.</p>
			<p class="MLP-text">Když se k&#160;ní přiblížil, uviděl na potoce prát množství žen, jichž se otázal, zda v&#160;oné vsi žije jakási Tereza Panzová, žena jistého Sancha Panzy, zbrojnoše rytíře jménem don Quijote de la Mancha. Na tu otázku se zvedlo děvče, které tam pralo, a&#160;řeklo: </p>
			<p class="MLP-text">„Ta Tereza Panzová je má matka a&#160;Sancho je pantáta a&#160;ten rytíř je náš pán.“</p>
			<p class="MLP-text">„Tak pojďte, panenko,“ řekl panoš, „a ukažte mi svou matku! Nesu jí dopis a&#160;dar od vašeho otce.“</p>
			<p class="MLP-text">„Velmi ráda, pane,“ odpovědělo děvče, které se podobalo asi čtrnáctileté. A&#160;nechavši prádlo, jež prala, kamarádce, neobuvši se a&#160;nevzavši na hlavu&#160;– neboť byla bosa a&#160;prostovlasa&#160;– skočilo před panošova koně a&#160;řeklo: </p>
			<p class="MLP-text">„Pojďte, Milosti. Naše chalupa je na konci vsi a&#160;v&#160;ní je matka, velmi postrašená, že už dlouho nic neví o&#160;pantátovi.“</p>
			<p class="MLP-text">„Já jí však nesu tak dobré zprávy,“ pravil panoš, „že za ně jistě bude musit poděkovat Bohu.“</p>
			<p class="MLP-text">Konečně poskakujíc, utíkajíc a&#160;dovádějíc došlo děvče až do vsi, a&#160;než vstoupilo do chalupy, křičelo z&#160;prahu: </p>
			<p class="MLP-text">„Pojďte sem, matko Terezo, pojďte; tady jeden pán přináší dopis a&#160;jiné věci od tatínka.“ Na to volání vyšla matka Tereza Panzová, předouc na kuželi koudel, v&#160;hnědé sukni. Ta byla tak krátká, že se zdála ustřižena na stydkých místech. Měla život také hnědý a&#160;vystřiženou košili. Nebyla příliš stará, ač se zdála přes čtyřicet, ale silná, přímá, svalnatá a&#160;kostnatá.</p>
			<p class="MLP-text">Vidouc dcerku a&#160;panoše na koni řekla: „Co se stalo, dítě, co je to za pána?“</p>
			<p class="MLP-text">„Je služebníkem paní doni Terezy Panzové,“ odpověděl panoš a&#160;při tom sestoupil z&#160;koně a&#160;velmi poníženě poklekl před paní Terezu řka: </p>
			<p class="MLP-text">„Dejte mi svoje ruce, milostivá paní doňo Terezo, jakožto zákonitá a&#160;vlastní manželka pana dona Sancha Panzy, sama vladaře ostrova Baratarie.“</p>
			<p class="MLP-text">„Ale, milý pane, vstaňte a&#160;nedělejte tohle,“ odpověděla Tereza, „nejsem žádná ženská z&#160;paláce, ale chudá selka, dcera nádeníka a&#160;žena potulného zbrojnoše a&#160;žádného vladaře.“</p>
			<p class="MLP-text">„Vaše Milost,“ na to panoš, „je hodnou ženou vladaře arcihodného a&#160;na důkaz té pravdy přijměte, Milosti, toto psaní a&#160;tento dar.“ </p>
			<p class="MLP-text">Okamžitě vytáhl z&#160;kapsy šňůru korálů se zlatými sponami, dal jí ji kol hrdla a&#160;řekl: </p>
			<p class="MLP-text">„Tento dopis je od pana vladaře a&#160;ten druhý, co přináším, a&#160;ty korály jsou od paní vévodkyně, která je darem posílá Vaší Milosti.“ </p>
			<p class="MLP-text">Tereza byla ohromena a&#160;stejně i&#160;její dcera; děvče pravilo: </p>
			<p class="MLP-text">„Ať mě zabijí, není-li v&#160;tom náš pán don Quijote, který asi daroval otci vladařství nebo hrabství, jež mu tolikrát byl sliboval.“</p>
			<p class="MLP-text">„Tak je to,“ odpověděl panoš, „neboť zásluhou pana dona Quijota je nyní pan Sancho vladařem ostrova Baratarie, jak se uvidí z&#160;tohoto psaní.“</p>
			<p class="MLP-text">„Přečtěte mi je, pane šlechtici,“ řekla Tereza, „neboť ač umím příst, číst neumím ani špetku.“</p>
			<p class="MLP-text">„Já také ne,“ připojila Sančička, „ale počkejte tu na mne, já zavolám někoho, kdo to přečte, buď samotného faráře, buď bakaláře Sansona Carrasca, přijdou jistě rádi, aby zvěděli novinky o&#160;mém otci.“</p>
			<p class="MLP-text">„Není třeba volat nikoho, já sic neumím příst, ale číst umím a&#160;přečtu psaní.“ </p>
			<p class="MLP-text--0-12">A&#160;přečetl je tedy celé; poněvadž o&#160;něm už byla zmínka, necituje se zde; potom vytáhl druhé psaní, od vévodkyně a&#160;to znělo takto:</p>
			<p class="MLP-dopis-bez1radku">„Milá Terezo, dobrota a&#160;rozumnost Vašeho manžela Sancha mě pohnuly a&#160;přinutily požádat mého manžela, vévodu, aby mu svěřil vladařství jednoho ze svých četných ostrovů. Mám zprávy, že vládne jako ostříž, s&#160;čímž jsem velmi spokojena, a&#160;stejně i&#160;vévoda, můj pán. Vzdávám velké díky nebesům, že jsem se nezmýlila vyvolivši jej pro takové vladařství. Neboť vězte, paní Terezo, že je velmi těžko nalézt na světě dobrého vladaře, a&#160;kéž se ke mně Bůh zachová tak, jak Sancho vládne.&#160;– Posílám Vám zde, milá moje, šňůru korálů se zlatými sponami; chtěla bych, aby to byly perly z&#160;východu; ale kdo ti dává kost, nechce tě vidět mrtvou. Přijde chvíle, kdy se poznáme a&#160;budeme mít bližší styky, a&#160;Bůh ví, co bude. Poručte mě Sančičce, své dceři, a&#160;řekněte jí ode mne, ať se připraví, neboť ji provdám vznešeně, až si nejmíň pomyslí.&#160;– Ve Vaší vsi prý jsou jedlé žaludy, pošlete mi jich asi dva tucty; přijdou mi velmi vhod, poněvadž budou od Vás; napište mi hodně a&#160;zpravte mě o&#160;svém zdraví a&#160;jak se Vám vede. A&#160;kdybyste měla něčeho zapotřebí, stačí Vám jen otevřít ústa, neboť Vaše ústa budou vyslyšena. Bůh s&#160;Vámi. </p>
			<p class="MLP-dopis">Dáno zde. </p>
			<p class="MLP-dopis-podpis">Vaše milující Vás přítelkyně, vévodkyně.“</p>
			<p class="MLP-text">„Ach,“ řekla Tereza, poslechnuvši dopis, „jak hodná a&#160;skromná dáma! S&#160;takovými paními bych třeba do hrobu chtěla, ale ne se zemankami jako u&#160;nás ve vsi, které si myslí, že, protože jsou zemanky, vítr se jich nesmí dotknout, a&#160;chodí do kostela tak zpupně, jako by byly samými královnami, a&#160;zdá se, že mají za potupu podívat se na selku. A&#160;tady se podívejte, ta hodná paní, třebas je vévodkyní, mi říká přítelkyně a&#160;jedná se mnou jako se sobě rovnou: ó, kéž ji vidím jednou povznesenu nad nejvyšší zvonici v&#160;Manche. A&#160;co se týče žaludů, milý pane, pošlu jich vaší paní věrtel, a&#160;to tak tučných, že se na ně mohou chodit dívat jako na zázrak. A&#160;teď se, Sančičko, postarej o&#160;pána, dej do pořádku jeho koně, přines vejce ze stáje a&#160;nakrájej hodně slaniny, ať mu dáme najíst jako knížeti: dobré noviny, které nám přinesl, poctivá tvář, kterou má, toho zaslouží. Zatím půjdu říci o&#160;naší radosti sousedkám, panu faráři a&#160;panu Mikuláši, holičovi, kteří byli a&#160;jsou takovými přáteli tvého otce.“</p>
			<p class="MLP-text">„Ano, maminko,“ odpověděla Sančička, „ale vy mi dáte polovici té šňůry korálů, poněvadž nemám paní vévodkyni za tak hloupou, aby ji poslala celou jen vám.“</p>
			<p class="MLP-text">„Bude tvoje celá, děvče,“ odpověděla Tereza, „jen mě ji nech nosit na krku pár dní; opravdu se mi zdá, že mi hřeje srdce.“</p>
			<p class="MLP-text">„Také se zaradujete,“ řekl panoš, „až uvidíte balík, který je v&#160;tomto tlumoku: je to šat z&#160;nejjemnější látky, který vladař oblékl jediný den k&#160;lovu a&#160;celý jej posílá dámě Sančičce.“</p>
			<p class="MLP-text">„Ať žije tisíc let,“ odpověděla Sančička, „i ten, kdo jej přináší, ani o&#160;den méně, a&#160;třeba dva tisíce, je-li potřebí.“</p>
			<p class="MLP-text">Zatím Tereza odešla z&#160;domu s&#160;psaními i&#160;šňůrou na krku a&#160;poklepávala na psaní jako do bubínku; potkavši náhodou faráře a&#160;Sansona Carrasca jala se tančit, řkouc: </p>
			<p class="MLP-text">„Tak už, na mou duši, nejsme chudáci! Máme vladařstvíčko! A&#160;teď ať o&#160;mne zavadí ta nejnamalovanější zemanka! Já jí ukážu.“</p>
			<p class="MLP-text">„Co se děje, Terezo Panzová? Copak je to za bláznovství a&#160;jaké jsou tyto listiny?“</p>
			<p class="MLP-text">„Žádné jiné bláznovství než psaní od vévodkyně a&#160;vladařů, a&#160;tady na krku mám jemné korály, Zdrávasy a&#160;Otčenáše jsou z&#160;kutého zlata, a&#160;já jsem vladařka.“</p>
			<p class="MLP-text">„Bůh vám buď ku pomoci, nerozumíme vám, Terezo, a&#160;nechápeme, co říkáte.“</p>
			<p class="MLP-text">„Tady uhlídáte,“ odpověděla Tereza a&#160;podala jim psaní.</p>
			<p class="MLP-text">Farář je přečetl nahlas pro Sansona Carrasca a&#160;Sanson i&#160;farář se podívali jeden na druhého jakoby v&#160;údivu ze čteného a&#160;bakalář se zeptal, kdo ta psaní přinesl. Tereza na to, aby s&#160;ní šli do její chalupy, že uvidí posla, chlapce jako ze zlata, který jí přinesl i&#160;další dar, cennější než prvý. Farář jí sňal korály z&#160;hrdla, prohlédl je, potom ještě jednou, a&#160;přesvědčiv se, že jsou vskutku jemné, znovu se podivil a&#160;řekl: </p>
			<p class="MLP-text">„Při šatu, který nosím, nevím, co bych řekl a&#160;co si mám myslit o&#160;těchto psaních a&#160;darech: na jedné straně vidím a&#160;uznávám pravost těchto korálů, na druhé pak čtu, že vévodkyně žádá dva tucty žaludů.“</p>
			<p class="MLP-text">„Jděme věci na kloub,“ řekl Carrasco, „to jest, pojďme se podívat na posla tohoto dopisu a&#160;od něho se poučíme o&#160;nesnázích, jež se nám naskýtají.“</p>
			<p class="MLP-text">Učinili to a&#160;Tereza se vrátila s&#160;nimi. Našli panoše provívajícího trochu ječmene pro svého koně a&#160;Sančičku krájející ze slaniny, již chtěla smíchat s&#160;vejci a&#160;dát panoši k&#160;jídlu; panošův zjev a&#160;pěkný šat se oběma zamlouval. A&#160;když ho byli zdvořile pozdravili a&#160;on je, požádal ho Sanson, aby jim poskytl zprávy o&#160;donu Quijotovi i&#160;o&#160;Sanchovi: že sice četli psaní Sanchovo i&#160;vévodkynino, ale že jsou nicméně popleteni, nechápajíce, oč běží v&#160;tom vladaření Sanchově a&#160;zvlášť na ostrově, když přece všechny ostrovy, nebo alespoň většina, v&#160;Středozemním moři náležejí Jeho Veličenstvu králi. Panoš odpověděl: </p>
			<p class="MLP-text">„O&#160;tom, že pan Sancho Panza je vladařem, není pochybnosti; vladaří-li na ostrově nebo jinde, není mou věcí; ale stačí, že je v&#160;té osadě více než tisíc obyvatel. A&#160;co se týče těch žaludů, pravím, že moje paní vévodkyně je tak prostá a&#160;skromná, že nejen může žádat žaludy od selky, ale pošle si někdy i&#160;pro hřeben k&#160;sousedce. Neboť vězte, pánové, že aragonské dámy, ač stejně urozené, nejsou tak malicherné a&#160;povýšené jako dámy kastilské: prostěji jednají s&#160;lidmi.“</p>
			<p class="MLP-text">Za té řeči přiběhla Sančička s&#160;vejci v&#160;zástěře a&#160;ptala se panoše: </p>
			<p class="MLP-text">„Povězte mi, pane, nosí snad pantáta, co je vladařem, dlouhé kalhoty?“</p>
			<p class="MLP-text">„Nevšiml jsem si,“ odpověděl panoš, „ale jistě že nosí.“</p>
			<p class="MLP-text">„Ach Bože,“ na to Sančička, „jaký asi je tatínek v&#160;dlouhých, těsných kalhotách! Víte-li pak, že od té doby, co jsem se narodila, toužím vidět tatínka v&#160;dlouhých kalhotách?“</p>
			<p class="MLP-text">„V&#160;těch ho, milostivá slečno, uvidíte, dočkáte-li se,“ odpověděl panoš, „Bůh ví, že, potrvá-li vladařství jen ještě dva měsíce, dočká se i&#160;čepice přes uši.“ </p>
			<p class="MLP-text">Farář i&#160;bakalář si dobře všimli, že si panoš tropí žerty, ale pravost korálů a&#160;lovecký šat, který Sancho posílal (zatím jim jej Tereza ukázala), je znovu uváděly v&#160;pochybnost; přes to však se zasmáli přání Sančičky i&#160;řeči Terezy, jež pravila:</p>
			<p class="MLP-text">„Pane faráři, vyzvězte, jde-li někdo do Madridu nebo do Toleda, ať mi tam koupí řádnou spodničku s&#160;boky, a&#160;aby byla podle módy a&#160;nejlepší, jakou lze dostat; neboť opravdu musím dělat čest, jak jen mohu, vladařství svého muže, a&#160;rozzlobím-li se, půjdu k&#160;tomu dvoru a&#160;budu jezdit kočárem jako ty druhé. Má-li někdo muže vladařem, může si to pořídit a&#160;dovolit.“</p>
			<p class="MLP-text">„Ach, jejej, maminko,“ řekla Sančička, „dej Bůh, aby to bylo ještě dnes, třebas by lidé říkali, až by mě viděli sedět se svou paní matkou v&#160;kočáře: ‚Podívejte se na tu ženskou, táta jedl česnek, a&#160;ona si sedí a&#160;roztahuje se v&#160;kočáře jako papežka.‘ Ale ať si tlapou blátem a&#160;já si pojedu v&#160;kočáře a&#160;země se nohou netknu. Tím hůře pro všechny pomlouvače světa! Jen když jsem v&#160;teple a&#160;ať se smějí! Nemám pravdu, maminko?“</p>
			<p class="MLP-text">„Jakpak bys neměla, děvče!“ odvětila Tereza, „a všechno tohle štěstí a&#160;ještě větší mi můj dobrák Sancho předpověděl a&#160;uvidíš, holka, že budu i&#160;hraběnkou. Protože v&#160;štěstí záleží jen na dobrém počátku a&#160;slyšela jsem mnohokrát od tvého dobrého otce (který je stejně otcem tvým jako otcem přísloví): Když ti dávají, ber, a&#160;když ti dávají vladařství, seber je, a&#160;když hrabství, chyť je, a&#160;když ti říkají: na, na, popadni ten dobrý dar! Nespěte a&#160;nepromeškáte štěstí a&#160;dobré náhody, jež klepou na dveře vašeho domu!“</p>
			<p class="MLP-text">„A&#160;co je mi do toho,“ přidala Sančička, „řekne-li někdo, až mě uvidí nastrojenou a&#160;domýšlivou: ‚Dostal pes kalhoty…, a&#160;tak dále‘?“ </p>
			<p class="MLP-text">Na to řekl farář: </p>
			<p class="MLP-text">„Nemohu jinak a&#160;myslím, že všichni z&#160;tohoto rodu Panzů se narodili každý s&#160;pytlem přísloví v&#160;těle: žádného z&#160;nich neznám, aby je nesypal kdykoliv a&#160;v&#160;každé své řeči.“</p>
			<p class="MLP-text">„To je pravda,“ pravil panoš, „pan vladař Sancho jich užívá na každém kroku, a&#160;ač se mnohá nehodí, přece se líbí a&#160;paní vévodkyně i&#160;vévoda je velmi chválí.“</p>
			<p class="MLP-text">„Ještě tvrdíte, milostivý pane,“ řekl bakalář, „že je pravdou to vladaření Sanchovo a&#160;že je na světě vévodkyně, která mu posílá dary a&#160;píše? My tomu nevěříme, ač jsme se dotkli darů a&#160;přečetli psaní, a&#160;myslíme, že je to nějaká příhoda našeho krajana dona Quijota: o&#160;všech si myslí, že se dějí kouzlem. Chci říci, že mám chuť se vás dotknout a&#160;ohmatat vás, abych viděl, jste-li přízrakem posla nebo člověkem z&#160;masa a&#160;krve.“</p>
			<p class="MLP-text">„Pánové, nevím o&#160;sobě víc, než že jsem poslem skutečným a&#160;že pan Sancho Panza je opravdovým vladařem a&#160;že moji pánové, vévoda a&#160;vévodkyně, mohou udělit a&#160;také mu udělili vladařský úřad a&#160;že jsem slyšel, že si v&#160;něm řečený Sancho Panza vede výborně; je-li v&#160;tom kouzlo čili nic, o&#160;tom se přete, milostiví pánové, mezi sebou! Více nevím, a&#160;zapřísahám se v&#160;tom životem svých rodičů, a&#160;ti jsou živi a&#160;mám je velmi rád.“</p>
			<p class="MLP-text">„To není možné,“ odvětil bakalář, „ale dubitat Augustinus.“</p>
			<p class="MLP-text">„Ať pochybuje, kdo chce,“ odpověděl panoš, „řekl jsem pravdu a&#160;pravda musí vždy vyplynout nad lež jako olej nad vodu; a&#160;ne-li, operibus credite et non verbis (skutkům věřte a&#160;ne slovům); ať jde někdo z&#160;vás, milostiví pánové, se mnou, a&#160;uvěří vlastnímu zraku, nevěří-li vlastnímu sluchu.“</p>
			<p class="MLP-text">„Já jdu hned,“ řekla Sančička, „vezměte mě, milostivý pane, za sebe na koně, ráda se půjdu podívat na pantátu.“</p>
			<p class="MLP-text">„Dcery vladařské nesmějí jezdit samy, ale provázeny kočáry, nosítky a&#160;velkým počtem služebníků.“</p>
			<p class="MLP-text">„Ale Bože,“ na to Sančička, „mně by se stejně sedělo na oslici jako v&#160;kočáře. Copak mě máte za mazlíčka?“</p>
			<p class="MLP-text">„Mlč, holka,“ řekla Tereza, „nevíš, co říkáš, a&#160;ten pán má pravdu. Jaký čas, takový plášť; je-li otec Sanchem, jsi jen Sanchou, a&#160;je-li vladařem, jsi paní. Nemám pravdu?“</p>
			<p class="MLP-text">„Více, paní Terezo, než myslíte,“ řekl panoš, „a dejte mi najíst a&#160;propusťte mě, neboť se chci vrátit dnes večer.“ </p>
			<p class="MLP-text">Na to řekl farář: </p>
			<p class="MLP-text">„Pojďte se, Milosti, najíst skromně ke mně, neboť paní Tereza má více dobré vůle než prostředků uctít tak vzácného hosta.“ </p>
			<p class="MLP-text">Panoš odmítl, ale nakonec musil přijmout na svůj prospěch a&#160;farář ho s&#160;sebou odvedl rád, neboť tak měl možnost vyptat se ho zevrubně na dona Quijota a&#160;jeho výkony.</p>
			<p class="MLP-text">Bakalář se nabídl Tereze k&#160;napsání odpovědí, ale ta si nepřála, aby se bakalář pletl do jejích věcí, majíc ho trochu za vtipálka, i&#160;dala koláč a&#160;dvě vejce kostelníkovi, který uměl psát; ten jí napsal dvě psaní, jedno pro jejího muže, druhé pro vévodkyni, obě po jejím rozumu, která nejsou z&#160;nejhorších v&#160;této dlouhé historii, jak se dále uvidí.</p>
		</div>
</body>
</html>