<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>don_quijote_de_la_mancha_II-71</title>
		<link href="../Styles/don_quijot_idstyles.css" rel="stylesheet" type="text/css"/>
	</head>
	<body id="don_quijote_de_la_mancha_II" xml:lang="cs-CZ">
		<div>
			<p id="toc_marker-2-31" class="MLP-uroven2-kapitola">KAPITOLA LXVI.,<br/><span class="MLP-znak-tucna-kurziva-11b char-style-override-5">jež jedná o&#160;tom, co uvidí, kdo ji přečte, nebo uslyší, kdo bude poslouchat její četbu.</span><span class="MLP-znak-kurziva-11b char-style-override-6"></span></p>
			<p class="MLP-text-bez1radku">Když vyjížděl z&#160;Barcelony, don Quijote pohlédl zpět na místo, kde byl padl, a&#160;řekl: </p>
			<p class="MLP-text">„Zde stála Trója! Zde moje neštěstí a&#160;nikoliv má zbabělost odneslo slávu, jíž jsem si dobyl; zde si osud se mnou zahrál ve své nestálosti; zde byly v&#160;temnotu pohříženy moje výkony a&#160;zde nakonec kleslo moje štěstí, aby už nikdy nepovstalo!“ </p>
			<p class="MLP-text">Sancho na to řekl: </p>
			<p class="MLP-text">„Statečným srdcím náleží, pane můj, snášet trpělivě neštěstí a&#160;těšit se ze zdaru; tak soudím podle sebe sama, poněvadž jsem byl vesel, když jsem byl vladařem, a&#160;nyní, když jsem pěším zbrojnošem, nejsem smuten. Slyšel jsem, že ten, jehož zvou Osudem, je opilec, vrtošivec a&#160;mimoto je slepý, takže nevidí, co činí, a&#160;neví, koho dolů sráží a&#160;koho povyšuje.“</p>
			<p class="MLP-text">„Jsi velký filozof, Sancho,“ odpověděl don Quijote, „mluvíš velmi rozumně, nevím, kdo tě tomu učí. Mohu ti však říci, že není osudu na světě, a&#160;věci, které se na něm přiházejí, ať dobré, ať špatné, nedějí se náhodou, ale zvláštní prozřetelností nebes a&#160;odtud pochází úsloví: každý je strůjcem svého štěstí. Byl jsem strůjcem svého, ale nevedl jsem si s&#160;nutnou rozvahou, a&#160;proto moje nároky tak hanebně selhaly. Byl bych si měl pomyslit, že mocné velikosti koně rytíře Bílého měsíce nemůže odolat slabost Rocinantova. Odvážil jsem se přece nakonec, učinil jsem, co bylo v&#160;mé moci, a&#160;srazili mě; ačkoliv jsem ztratil čest, neztratil jsem, ani nemohu ztratiti schopnost splniti své slovo. Pokud jsem byl potulným rytířem, odvážným a&#160;statečným, svými díly a&#160;svými pažemi dodával jsem víry svému počínání; nyní, když jsem pěším zbrojnošem, dodám víry aspoň svým slovům tím, že splním svůj slib. Kupředu tudíž, příteli Sancho, a&#160;stravme ve svém kraji ten rok noviciátu, v&#160;jehož ústraní nabudeme nové síly k&#160;návratu do válečného života, na který nikdy nezapomenu.“</p>
			<p class="MLP-text">„Pane,“ odvětil Sancho, „jít pěšky není věcí tak příjemnou, abyste mě poháněl a&#160;pobízel k&#160;velkým denním pochodům. Pověsme tuto zbroj na nějaký strom místo oběšence, já si sednu oslovi na hřbet, a&#160;jakmile zvednu nohy nad zem, budeme činit denní pochody takové, jaké Vaše Milost bude chtít a&#160;vyměří. Ale myslit si, že půjdu pěšky a&#160;odměřovat je dlouhé, je nesmysl.“</p>
			<p class="MLP-text">„Máš pravdu, Sancho,“ odpověděl don Quijote, „pověsme mou zbroj jako trofej a&#160;pod ní nebo vedle ní vyryjme do stromů, co bylo napsáno na trofeji zbraní Rolandových:</p>
			<p class="MLP-verse--I">Nikdo se jich nedotýkej,<br/>kdo nemůžeš měřiti svou sílu s&#160;Rolandem…“</p>
			<p class="MLP-text">„Vaše slova jsou jako perly,“ na to Sancho, „a kdybychom mohli Rocinanta na cestě postrádat, bylo by dobře pověsit i&#160;jeho.“</p>
			<p class="MLP-text">„Ale já nemíním věšeti ani jeho, ani zbroj,“ odvětil don Quijote, „aby se neřeklo: za dobrou službu špatná odplata.“</p>
			<p class="MLP-text">„Výborně praví Vaše Milost,“ odpověděl Sancho, „poněvadž podle názoru rozumných vinu oslovu netřeba svádět na sedlo; a&#160;poněvadž jste tuto příhodu zavinil vy, potrestejte sám sebe a&#160;nevylévejte si zlost na rozbité už a&#160;zkrvavené zbroji, ani na mírném Rocinantovi, ani na mých něžných nohou, chtěje, aby putovaly přes míru.“</p>
			<p class="MLP-text">Za těchto řečí a&#160;rozmluv jim ušel celý onen den, ba ještě čtyři další, aniž je co vyrušilo z&#160;jejich cesty; pátého dne nalezli na kraji jisté osady u&#160;dveří hospody množství lidí, které se tam veselilo, neboť byl svátek. Když se don Quijote blížil, jakýsi sedlák promluvil: </p>
			<p class="MLP-text">„Někdo z&#160;těchto dvou pánů, kteří zde přicházejí a&#160;neznají žádnou ze stran, nám poví, jak rozhodnout naši sázku.“</p>
			<p class="MLP-text">„Zajisté, že povím,“ odpověděl don Quijote, „a se vší spravedlností, pochopím-li ji.“</p>
			<p class="MLP-text">„Případ je takový, dobrý náš pane,“ řekl sedlák, „že jeden soused z&#160;této vsi, tak tlustý, že váží dvě stě padesát liber, vyzval k&#160;závodu v&#160;běhu jiného souseda, jenž váží jen sto dvacet; podmínkou bylo, že mají běžet sto kroků stejně zatíženi, a&#160;když se ptali vyzývajícího, jak se má zatížení vyrovnat, prohlásil, že vyzvaný, vážící sto dvacet liber, si má naložit na záda sto třicet liber železa: tak že se vyrovná dvě stě padesát liber tlustého se sto dvacíti hubeného.“</p>
			<p class="MLP-text">„To ne,“ řekl Sancho, dřív než don Quijote odpověděl; „mně, který jsem před několika dny přestal být vladařem a&#160;soudcem, jak všichni vědí, náleží prozkoumat tyto pochybnosti a&#160;rozsoudit celý spor.“</p>
			<p class="MLP-text">„Odpověz si jenom, příteli Sancho,“ řekl don Quijote; „mám úsudek tak zmatený a&#160;pobouřený, že se mi nechce krmiti kočku drobty.“ </p>
			<p class="MLP-text">Na toto dovolení řekl Sancho sedlákům, kteří v&#160;značném počtu čekali kol něho s&#160;otevřenými ústy na odpověď: </p>
			<p class="MLP-text">„Bratři, co tlustý žádá, nemá smyslu a&#160;ani stínu spravedlnosti; neboť je-li pravda, jak se říká, že vyzvaný může volit zbraně, není náležité, aby volil takové, které by mu překážely nebo zamezily zvítězit. A&#160;proto je mým názorem, aby byl vyzývající tlusťoch oloupán, oškrabán, omýcen, odřen, ohlazen a&#160;aby mu bylo ubráno sto třicet liber váhy na oněch místech těla, kde se mu nejspíše bude líbit: tak mu zbude sto dvacet liber a&#160;vyrovná se se sto dvacíti librami svého odpůrce a&#160;budou moci běžet o&#160;závod za stejných podmínek.“</p>
			<p class="MLP-text">„Mám za to,“ řekl jeden sedlák, který vyslechl rozsudek Sanchův, „že tento pán mluvil jako svatým duchem osvícený a&#160;rozhodl jako kanovník. Ale jistě že si tlustý nebude chtít nechat vzít unci svého masa, natož sto třicet liber.“</p>
			<p class="MLP-text">„Nejlíp bude, nechají-li běhu,“ odpověděl jiný, „aby se hubený nepotrhal tíhou a&#160;tlustý nepřišel o&#160;maso; dejme polovinu sázky na víno a&#160;doveďme tyto pány do hospody, kde řádně mají – a&#160;pro nás a&#160;za nás – kapuce, když prší.“</p>
			<p class="MLP-text">„Já, pánové,“ odvětil don Quijote, „vám děkuji, ale nemohu se zdržeti ani na okamžik: smutné myšlenky i&#160;události mne nutí zdáti se nezdvořilým a&#160;cestovati rychleji než krok za krokem.“ </p>
			<p class="MLP-text">Pobídl Rocinanta ostruhami a&#160;vyrazil kupředu, nechávaje diváky plny údivu nad vzezřením podivné své osoby i&#160;nad rozumností svého sluhy; neboť za něho Sancha měli. Jiný sedlák pravil: </p>
			<p class="MLP-text">„Je-li sluha tak chytrý, jakýpak musí být teprv pán! Vsadím se, že, jdou-li studovat do Salamanky, budou co nevidět dvorskými soudci, protože o&#160;nic jiného neběží, než studovat a&#160;studovat a&#160;mít příznivce a&#160;štěstí; sotva se pak člověk naděje, a&#160;už má soudcovskou hůl v&#160;rukou nebo mitru na hlavě.“ </p>
			<p class="MLP-text">Tu noc strávili pán i&#160;sluha uprostřed polí pod širým odkrytým nebem a&#160;den nato pokračujíce v&#160;cestě spatřili, že se k&#160;nim blíží chodec s&#160;tlumokem na zádech a&#160;oštěpem či píkou v&#160;ruce, zjevem pěší posel: když se přiblížil k&#160;donu Quijotovi, zrychlil krok a&#160;bezmála k&#160;němu doběhl, objal mu pravou nohu, neboť výše nedosáhl, a&#160;pravil mu se známkami velké radosti: </p>
			<p class="MLP-text">„Ach, pane můj, done Quijote de la Mancha, jaká velká spokojenost naplní srdce mého pána, vévody, až zví, že se Vaše Milost vrací do jeho zámku, neboť je v&#160;něm dosud i&#160;s&#160;paní vévodkyní.“</p>
			<p class="MLP-text">„Neznám vás, příteli,“ odpověděl don Quijote, „nevím, kdo jste, nepovíte-li mi to.“</p>
			<p class="MLP-text">„Já, pane done Quijote,“ odvětil posel, „jsem Tosílos, lokaj páně vévodův, který s&#160;vámi nechtěl bojovat pro svatbu dcery doni Rodríguezové.“</p>
			<p class="MLP-text">„Bůh pomoz,“ řekl don Quijote, „je možno, abyste vy byl tím, kterého mí nepřátelé kouzelníci proměnili v&#160;lokaje, o&#160;kterém mluvíte, aby mě připravili o&#160;slávu onoho boje?“</p>
			<p class="MLP-text">„Mlčte, dobrý pane,“ na to posel; „nebylo žádných čárů a&#160;žádné proměny obličeje. Byl jsem tak lokajem Tosílem při vjezdu na kolbiště, jako jsem jím byl při odjezdu. Mínil jsem se ženit bez boje, protože se mi děvče líbilo; ale stal se opak, neboť, jakmile Vaše Milost opustila zámek, pan vévoda mi dal vyplatit sto ran holí, poněvadž jsem porušil rozkazy, jež mi dal před bojem. Dopadlo to tak, že děvče je už jeptiškou, paní Rodríguezová se vrátila do Kastilie a&#160;já jdu teď do Barcelony doručit místokráli psaní, které mu posílá můj pán. Chce-li Vaše Milost doušek, teplý sic, ale čistý, zde mám čutoru řádného vína a&#160;nevím ani kolik kusů tronchonského sýra, který vyvolá a&#160;probudí žízeň, jestliže snad spí.“</p>
			<p class="MLP-text">„To si dám líbit,“ řekl Sancho, „a nechte dalších okolků a&#160;nalejte, dobrý Tosíle, navzdory všem kouzelníkům, co je jich v&#160;Indii.“</p>
			<p class="MLP-text">„Opravdu,“ pravil don Quijote, „ty jsi, Sancho, největší žrout světa a&#160;největší hlupák na zemi, nechápeš-li, že tento posel je začarovaný a&#160;tento Tosílos padělaný. Zůstaň si s&#160;ním a&#160;nacpi se, ale já pojedu zvolna dále a&#160;počkám, až přijdeš.“</p>
			<p class="MLP-text">Lokaj se zasmál, vytáhl svou čutoru, vyňal z&#160;tlumoku sýr, vyndal chléb a&#160;posadil se i&#160;se Sanchem na zelený trávník; v&#160;klidu a&#160;dobré vůli vytahali a&#160;snědli úplně veškeren obsah tlumoku s&#160;takovou dobrou chutí, že olízali i&#160;obálku dopisu, z&#160;jediného důvodu, že voněla sýrem.</p>
			<p class="MLP-text">Tosílos řekl Sanchovi: </p>
			<p class="MLP-text">„Bezpochyby tenhle tvůj pán, milý Sancho, musí platit za blázna.“</p>
			<p class="MLP-text">„Cože, musí platit?“ odvětil Sancho, „nic nemusí nikomu platit! Platí-li, platí dobrovolně a&#160;ještě k&#160;tomu jak, zvlášť jsou-li bláznovstvím peníze. Já to dobře vidím a&#160;také mu to říkám, ale k&#160;čemu je to? A&#160;především teď, co je v&#160;koncích, protože byl přemožen rytířem Bílého měsíce.“ </p>
			<p class="MLP-text">Tosílos ho požádal, aby mu vyprávěl, co se stalo, ale Sancho mu odpověděl, že je nezdvořilé nechat svého pána čekat, že na to budou mít kdy podruhé, potkají-li se; setřásl drobty z&#160;kabátu a&#160;vousů, vstal, pohnal osla, řekl sbohem, opustil Tosíla a&#160;dohonil pána, který naň čekal ve stínu stromu.</p>
		</div>
</body>
</html>