<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>don_quijote_de_la_mancha_II-23</title>
		<link href="../Styles/don_quijot_idstyles.css" rel="stylesheet" type="text/css"/>
	</head>
	<body id="don_quijote_de_la_mancha_II" xml:lang="cs-CZ">
		<div>
			<p id="toc_marker-1-21" class="MLP-uroven2-kapitola">KAPITOLA XIX.<br/><span class="MLP-znak-tucna-kurziva-11b char-style-override-5">o&#160;příběhu zamilovaného pastýře a&#160;o&#160;jiných opravdu pěkných příhodách.</span><span class="MLP-znak-kurziva-11b char-style-override-6"></span></p>
			<p class="MLP-text-bez1radku">Don Quijote ještě nedaleko vsi dona Diega potkal dva muže, duchovní nebo studenty, a&#160;dva venkovany jedoucí na čtyřech oslech. Jeden ze studentů vezl s&#160;sebou v&#160;ranečku ze zeleného plátna něco bílého prádla a&#160;dva páry vlněných punčoch, druhý měl pouze dva nové kordy na šerm s&#160;koženými váčky na špičce. Venkované vezli různé věci, svědčící, že jedou z&#160;nákupu z&#160;velkého města domů do vsi; studenti i&#160;venkované se podivili donu Quijotovi jako každý, kdo jej spatřil, a&#160;toužili seznámiti se s&#160;mužem tak se lišícím od ostatních. Don Quijote je pozdravil a&#160;seznav, že mají společnou cestu, nabídl se jim za společníka, prose je, aby jeli volněji, neboť jejich osli vykračovali si bystřeji než jeho kůň. A&#160;aby je získal, řekl jim, že je potulný rytíř, který všude vyhledává ve světě dobrodružství, a&#160;pověděl jim, že se jmenuje don Quijote de la Mancha a&#160;že je zván Lví rytíř.</p>
			<p class="MLP-text">To vše připadalo vesničanům, jako by hovořil řecky nebo turecky, ale studenti ihned uhodli, že je don Quijote trochu pomatený; přesto však se mu obdivovali a&#160;jeden z&#160;nich řekl: </p>
			<p class="MLP-text">„Nemáte-li určitého cíle, pane rytíři (ti, kdož se vydávají za dobrodružstvím, jej obyčejně nemají), pojeďte s&#160;námi, Milosti, a&#160;spatříte nejkrásnější a&#160;nejbohatší svatbu, jaká se kdy slavila v&#160;Manche a&#160;v&#160;okolí.“ </p>
			<p class="MLP-text">Don Quijote se otázal, bude-li to svatba nějakého velmože, když ji tak velebí. </p>
			<p class="MLP-text">„Ne,“ odpověděl student, „bude to svatba jen sedláka se selkou, on jest však nejbohatší v&#160;celém zdejším okolí a&#160;ona krásná, že krásnější není k&#160;nalezení. Přípravy k&#160;svatbě, která se má konati na lučině u&#160;vsi, ze které pochází nevěsta, nazývaná krásnou Quiterií, jsou velkolepé; ženich se jmenuje Camacho; nevěstě je osmnáct let a&#160;ženichovi dvaadvacet. Oba jsou pro sebe jako stvořeni, ačkoliv někteří pomlouvači tvrdí, že rod krásné Quiterie je vznešenější než rod Camachův; dnes ovšem na tom málo záleží, poněvadž bohatství znamená nejvíce. Camacho je opravdu štědrý, dal vybudovati loubí nad celou loukou, takže slunce stěží se prodere, chce-li se podívati na trávu, kterou je louka pokryta. Bude se tam tančiti s&#160;meči i&#160;drobnými rolničkami, neboť v&#160;jeho vsi takové tance znají. O&#160;dupáku se nezmiňuji, neboť jich k&#160;němu nazval, až Pánbůh brání; avšak žádná z&#160;těch věcí, o&#160;kterých jsem vyprávěl, nebude na svatbě tak důležitá jako to, co při nich podnikne odmítnutý Basilio. Je to mladý pastýř z&#160;téže vsi co Quiteria a&#160;má dům vedle domu rodičů Quiteriiných; toho využil Amor, aby obnovil zapomenutou lásku Pyrama a&#160;Thisby, neboť Basilio se zamiloval do Quiterie ještě jako útlé dítě a&#160;ona splácela jeho touhu počestnou laskavostí, takže si celá ves veselá vyprávěla o&#160;lásce dětí Basilia a&#160;Quiterie. Když dorostli, otec Quiteriin zakázal Basiliovi obvyklé návštěvy v&#160;svém domě, a&#160;aby se zbavil ustavičného hlídání, rozhodl se provdati svoji dceru za bohatého Camacha; Basiliovi ji dáti nechtěl, neboť štěstí mu nebylo tak příznivo jako příroda. Přiznávám bez závisti, že je to nejvtipnější chlapec, jakého znám, metá skvěle tyčí, znamenitě zápasí a&#160;hraje v&#160;míč, běhá jako kamzík, skáče lépe než koza, koulí kuželky, jako by čaroval, zpívá jako skřivan, hraje na kytaru, že téměř mluví, a&#160;především výborně zná šerm.“</p>
			<p class="MLP-text">„Pro tuto jedinou přednost,“ poznamenal don Quijote, „by ten mladík měl dostati za ženu nejen krásnou Quiterii, ale samu královnu Ginebru, kdyby ještě žila, přes odpor Lanzarota a&#160;všech jiných, kteří by mu bránili.“</p>
			<p class="MLP-text">„To by měla slyšet moje žena,“ řekl Sancho Panza pozorně naslouchající, „neboť ona tvrdí, že si každý má vzít jen sobě rovnou, a&#160;zastává přísloví: Vrána k&#160;vráně sedá. Přál bych si, aby si ten milý Basilio, který se mi líbí, vzal tu paní Quiterii, aby se potěšili a&#160;měli dobře ti, kteří nepřejí sňatku milenců,“ (toto myslil ovšem naopak). </p>
			<p class="MLP-text">„Kdyby se mohli vzíti všichni, kdo se mají rádi,“ řekl don Quijote, „přestalo by právo rodičů rozhodovati o&#160;sňatku svých dětí; potom by si dcery zvolily za manžela třeba sluhu svého otce nebo nafoukaného a&#160;nastrojeného mladíčka z&#160;ulice a&#160;možná i&#160;ničemného rváče, neboť láska zaslepuje rozvahu, které je nutně třeba při změně stavu; ve stavu manželském je velké nebezpečí, že se zmýlíme, a&#160;je třeba velké opatrnosti a&#160;ochrany boží, abychom se nezklamali. Chce-li se někdo vydati na dlouhou cestu a&#160;je rozumný, najde si nějakého řádného a&#160;příjemného společníka, který by jej doprovázel; proč nemá totéž učiniti člověk, který má celý svůj život až do smrti tráviti s&#160;druhým, zvláště když jej má tento provázeti na lože, za stůl a&#160;všude, jako žena činí? Žena není zbožím, které je možno koupiti, vrátiti, prodati nebo vyměniti, ale bytostí neodlučitelnou až do konce života; jest smyčkou, která se stane gordickým uzlem, vložíš-li si ji na krk, a&#160;ten není možno rozvázati jinak leč smrtí. O&#160;tomto tématu bych mohl hovořiti déle, ale zdržuje mě zvědavost na další osudy Basiliovy, může-li nám je pan licenciát vylíčiti.“</p>
			<p class="MLP-text">Student, bakalář či licenciát, jak jej nazýval don Quijote, odpověděl: </p>
			<p class="MLP-text">„Nevím více o&#160;něm, nežli že od oné chvíle, kdy se dozvěděl o&#160;svatbě krásné Quiterie s&#160;bohatým Camachem, nikdo ho nespatřil usmířit se nebo rozumně promluviti; stále je zadumán, smuten, rozmlouvá sám se sebou, patrně se pomátl; jí velmi málo, pouze ovoce, a&#160;spí-li vůbec, tak v&#160;polích na zemi jako divoké zvíře; časem vzhlédne k&#160;obloze nebo tupě se zadívá na jedno místo, takže připomíná sochu v&#160;šatu, kterým vítr pohazuje. Jeho hluboká láska jest zřejmá a&#160;strachujeme se, že manželský slib krásné Quiterie bude jeho smrtí.“</p>
			<p class="MLP-text">„Bůh to zařídí,“ řekl Sancho, „neboť raní-li, tak také vyléčí, a&#160;nikdo nemůže říci, co se zítra stane; je to ještě hezkých pár hodin a&#160;mnohdy za jedinou chvilku spadne i&#160;chalupa; často jsem viděl, že pršelo a&#160;zároveň svítilo slunce, a&#160;mnohý večer klidně usne a&#160;ráno se už neprobudí. Řekněte mi, může se někdo chlubit, že zarazil hřebík do kola osudu? Ne, a&#160;mezi ‚ano‘ a&#160;‚ne‘ ženy neodvážil bych se položiti ani špičku špendlíku, že by se tam nevešel. Jestli Quiterie miluje Basilia celým svým srdcem, má celý pytel naděje, neboť láska prý se dívá brýlemi, že jimi vidí zlato místo mědi, bohatství místo chudoby a&#160;perly namísto blikavých očí.“</p>
			<p class="MLP-text">„Ať tě čert vezme, Sancho, přestaň již!“ zvolal don Quijote. „Jak začneš s&#160;příslovími a&#160;rčeními, nedočká se nikdo konce, leda Jidáš, který tě vezme. Řekni mi, hlupče, jak ty můžeš mluviti o&#160;hřebu, kolu a&#160;jiném?“</p>
			<p class="MLP-text">„Inu, když mne nechápete,“ odpověděl Sancho, „nedivím se, že pokládáte moji řeč za nesmysl, ale to nevadí, já si rozumím a&#160;vím, že jsem neřekl nic hloupého; to jen Vaše Milost, můj pane, klystýruje moje hovory a&#160;činy.“</p>
			<p class="MLP-text">„Kritizuje je správné,“ podotkl don Quijote, „a ne klystýruje, ty hanobiteli řeči, aby ti jazyk zdřevěněl!“</p>
			<p class="MLP-text">„Nezlobte se, Milosti,“ řekl Sancho, „víte dobře, že jsem nežil v&#160;hlavním městě a&#160;nestudoval v&#160;Salamance, abych poznal, pletu-li slova ve své řeči. Bůh je mým svědkem, že nemůžete žádati, aby Sayagan hovořil jako Toledan, a&#160;jistě jsou i&#160;Toledané, kteří mluví až hanba poslouchat.“</p>
			<p class="MLP-text">„Ano,“ přisvědčil licenciát, „neboť nemohou ti, kteří vyrůstali v&#160;jirchárně a&#160;na Zodocoveru, mluviti vybraně jako ti, kteří tráví celé dny v&#160;chodbách hlavního chrámu, a&#160;přece jsou všichni Toledané. Ryzím, čistým a&#160;ozdobným jazykem mluví vzdělaní dvořané, i&#160;když jsou třeba z&#160;Majalahondy; zdůrazňuji vzdělaní, neboť jich jest málo a&#160;základem správné mluvy je vzdělání, zvláště pojí-li se k&#160;němu i&#160;cvik. Já, pánové, studoval jsem církevní právo v&#160;Salamance a&#160;jsem trochu hrd, že se dovedu vyjadřovati jasně, správně a&#160;vybraně.“</p>
			<p class="MLP-text">„Kdybyste si více byl hleděl cvičení jazyka než cvičení v&#160;šermu,“ řekl druhý student, „mohl jste býti prvním žákem a&#160;nemusil jste dopadnout nejhůře ze všech.“</p>
			<p class="MLP-text">„Mýlíte se, bakaláři,“ odpověděl licenciát, „odsuzujete-li cvičení v&#160;šermu jako zbytečnost.“</p>
			<p class="MLP-text">„Nemýlím se,“ řekl Corchuelo, „jsem o&#160;tom naopak pevně přesvědčen a&#160;dovolte, abych vám to názorně dokázal: kordy s&#160;sebou máte, místa je zde dost a&#160;já mám náležitou sílu a&#160;prudkost a&#160;odvahy dost, abych vás přesvědčil, že mám pravdu. Můžete sesednout a&#160;užít svých nacvičených kroků, výpadů a&#160;bodů a&#160;já věřím, že svou přirozenou, nenaučenou obratností vám zahraju, až uslyšíte andělíčky zpívat; ve svou obratnost věřím, neboť žádný člověk na světě mne dosud nepřinutil k&#160;útěku a&#160;není na zemi takového, abych před ním ustoupil.“</p>
			<p class="MLP-text">„O&#160;útěku nemluvím,“ řekl licenciát, „ale je zcela možné, že by vám vykopali hrob na tom místě, kde byste se se mnou utkal; tím chci říci, že by vás zničil můj výcvik, který přehlížíte.“</p>
			<p class="MLP-text">„To se ihned uvidí,“ zvolal Corchuelo, seskočil z&#160;osla a&#160;uchopil vztekle jeden kord, který vezl licenciát na svém dobytčeti.</p>
			<p class="MLP-text">„Tak to nepůjde,“ řekl ihned don Quijote, „budu říditi zápas a&#160;rozhodovati o&#160;tom, co často zůstává nerozřešeno.“ </p>
			<p class="MLP-text">Sestoupil z&#160;Rocinanta, uchopil kopí a&#160;stanul uprostřed cesty v&#160;tom okamžiku, kdy již licenciát vybranými pohyby a&#160;kroky za­útočil na Corchuela, který se na něho střemhlav vrhal, probodávaje ho, jak se říká, očima. Oba sedláci, kteří zůstali na oslech, byli diváky této smrtelné tragédie.</p>
			<p class="MLP-text">Corchuelo sekal, bodal, mlátil, odrážel a&#160;mával kordem prudčeji než krupobití. Bránil se jako podrážděný lev, ale licenciát mu vrazil k&#160;ústům váček na hrotu svého kordu, aby jej políbil jako svaté ostatky, a&#160;to jeho vztek ochladilo. Vůbec, licenciát zasáhl kordem všechny knoflíky jeho krátkého kabátu, rozsekal mu šaty, že mu visely jako polypova ramena, dvakráte mu shodil klobouk a&#160;podráždil jej tak, že rozzuřen chopil kord za jílec a&#160;odhodil jej skoro na tři míle, jak prohlásil jeden z&#160;přítomných venkovanů, povoláním soudní písař, který mu pro kord doběhl; to byl dostatečný důkaz, že skutečně cvik vítězí nad silou.</p>
			<p class="MLP-text">Corchuelo znaven usedl a&#160;Sancho k&#160;němu přišel a&#160;pravil: </p>
			<p class="MLP-text">„Skutečně, pane bakaláři, uposlechněte mne a&#160;podruhé se nepouštějte v&#160;zápas kordy, ale v&#160;zápas pěstí nebo házejte tyčí, protože na to spíše se hodíte mládím i&#160;silou. Skuteční mistři šermu prý trefí hrotem kordu i&#160;do jehelního ouška.“</p>
			<p class="MLP-text">„Jsem potěšen,“ řekl Corchuelo, „že jsem svou porážkou zchytřel a&#160;poznal pravdu, jež mi byla neznáma.“ </p>
			<p class="MLP-text">Potom vstal a&#160;objal licenciáta a&#160;byli přáteli jako dříve.</p>
			<p class="MLP-text">Písař, který šel pro meč, se pro ně příliš loudal, a&#160;poněvadž chtěli včas dostihnouti do vsi Quiteriiny, odkud byli, jeli dále. Cestou je licenciát poučoval o&#160;přednostech kordu slovy tak přesvědčivými a&#160;tak promyšlenými důvody, že přesvědčil všechny o&#160;výbornosti toho umění, a&#160;i&#160;Corchuelo se vzdal své zaujatosti.</p>
			<p class="MLP-text">Než dojeli do vsi, setmělo se, ale obloha nad vsí se jim zdála, jakoby poseta nesčíslnými hvězdami. Zaslechli také různé zvuky nástrojů jako fléten, tamburín, harf, dud, bubínků a&#160;zvonců; když se přiblížili, zpozorovali bránu, postavenou u&#160;vchodu do vsi, ozdobenou lampičkami, kterými vítr tiše vanoucí ani nepohnul, neboť neměl síly, aby šelestil listím stromů.</p>
			<p class="MLP-text">Hudebníci bavili svatebčany, procházející se na tom příjemném místě ve skupinách: mnozí tančili, jiní zpívali, jiní hráli na různé nástroje. Zdálo se, že celá ta lučina hostí plesající radost a&#160;tančící blaho. Mnozí jiní stavěli lešení, ze kterých by mohli pohodlně přihlížeti představení a&#160;tancům, které se připravovaly na místě, kde se měla slaviti den nato svatba bohatého Camacha a&#160;pohřeb Basiliův.</p>
			<p class="MLP-text">Don Quijote odmítl jeti do vsi, ač jej bakalář i&#160;sedlák žádali; za důvod dal jim, že potulní rytíři nocují raději v&#160;polích a&#160;lesích než v&#160;osadách a&#160;třebas pod zlatými střechami; poodjel tedy z&#160;cesty, ač Sancho jeho rozhodnutí přijal mrzutě, vzpomínaje na bohaté pohoštění v&#160;zámku či domě dona Diega.</p>
		</div>
</body>
</html>