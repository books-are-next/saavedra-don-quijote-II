<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>don_quijote_de_la_mancha_II-45</title>
		<link href="../Styles/don_quijot_idstyles.css" rel="stylesheet" type="text/css"/>
	</head>
	<body id="don_quijote_de_la_mancha_II" xml:lang="cs-CZ">
		<div>
			<p id="toc_marker-2-5" class="MLP-uroven2-kapitola">KAPITOLA XL.<br/><span class="MLP-znak-tucna-kurziva-11b char-style-override-5">o věcech týkajících se této příhody a&#160;tohoto památného dobrodružství.</span><span class="MLP-znak-kurziva-11b char-style-override-6"></span></p>
			<p class="MLP-text-bez1radku">Vskutku všichni, které baví dobrodružství jako toto, měli by poděkovati Cide Hametovi, jeho původnímu autoru, že tak zevrubně vylíčil i&#160;nejmenší podrobnosti a&#160;jedinou nepatrnost nenechal ve stínu. Vypráví myšlenky, odkrývá představy, prozrazuje věci zamlčené, odpovídá na pochybnosti a&#160;rozbírá důvody, vůbec uspokojuje i&#160;drobné žádosti toho nejzvědavějšího. Ó slavný spisovateli! Ó šťastný done Quijote! Ó slavná Dulcineo! Ó půvabný Sancho Panzo! Vy všichni společně i&#160;každý jednotlivě žijte věčně pro pobavení a&#160;obecnou radost žijících!</p>
			<p class="MLP-text">Příběh vypráví, že Sancho spatřiv Doloridu ve mdlobách řekl: </p>
			<p class="MLP-text">„Na mé čestné slovo poctivého chlapa a&#160;při Panzech, všech mých předcích, neslyšel jsem a&#160;neviděl a&#160;ani můj pán mi nevypravoval a&#160;snad ho ani nenapadlo podobné dobrodružství! Tisíc Satanů, abych neklel, čaroději a&#160;obře Malambruno, což jsi nemohl ztrestat ty hříšnice jinak, než aby zarostly! A&#160;nebylo by lepší a&#160;nebyly by raději, kdybys jim byl uřízl polovic nosu, a&#160;třebas huhňaly, než aby zvousatěly? Vsázím se, že nemají ani na holiče.“</p>
			<p class="MLP-text">„Uhodl jste, pane,“ řekla jedna z&#160;dvanácti, „nemáme peněz na holení, a&#160;proto ze šetrnosti mnohé z&#160;nás užívají smolné lepkavé náplasti, kterou se zalepí obličej, potom se rázem odtrhne, a&#160;máme tváře hladké a&#160;holé jako dno kamenného hmoždíře; v&#160;Candayi mnohé ženy chodí sice po domech a&#160;trhají chloupky, upravují obočí a&#160;dělají jiné podobné práce ženské, ale my, dvorní dámy své paní, jsme jich nepřijímaly, neboť většinou to jsou kuplířky, bývalé lehké ženy, které samy už přestaly vábit; nevysvobodí-li nás don Quijote, půjdeme do hrobu vousaté.“</p>
			<p class="MLP-text">„Dám si vyrvati svůj vous v&#160;maurské zemi,“ zvolal don Quijote, „nepomohu-li vám.“</p>
			<p class="MLP-text">Vtom se Trojfaldová vzpamatovala a&#160;pravila: </p>
			<p class="MLP-text">„Odvážný rytíři, ozvěna tohoto vašeho slibu probudila mě uprostřed mdloby, probudila mě z&#160;ní a&#160;vrátila mi smysly; znovu vás žádám, slavný potulný rytíři a&#160;hrdinný pane, abyste svůj milý slib uskutečnil!“</p>
			<p class="MLP-text">„Nestane-li se to, nedávejte mi viny,“ odpověděl don Quijote; „poraďte mi, paní, co mám učiniti? Moje statečnost je vám k&#160;službám.“</p>
			<p class="MLP-text">„Jde o&#160;toto,“ řekla Dolorida; „pěšky jest království candayské vzdáleno pět tisíc mil, o&#160;dvě méně nebo více; přímo vzduchem je tam tři tisíce dvě stě dvacet sedm mil. Vězte také, že Malambruno mi slíbil, že setkám-li se se svým rytířským zachráncem, pošle mu koně dobrého, a&#160;ne jankovitého, jako jsou koně nájemní; bude to prý dřevěný kůň, týž, na němž unesl odvážný Piérres krásnou Magalonu; ten kůň se prý ovládá čepem v&#160;čele vloženým, který nahrazuje uzdu, a&#160;řítí se lehce vzduchem, jako by jej poháněli sami ďáblové. Tohoto koně podle starého vypravování zhotovil mudrc Merlín a&#160;půjčil jej svému příteli Piérresovi k&#160;dlouhým cestám; na něm unesl, jak jsem podotkla, krásnou Magalonu vzduchem, že uvedl v&#160;ustrnutí všechny, kdož se dívali na něho ze země. Půjčoval jej pouze svým přátelům nebo těm, kdo řádně zaplatili, a&#160;od dob velkého Piérresa nejel na něm, pokud víme, nikdo. Později svými čáry získal jej Malambruno a&#160;má jej v&#160;moci a&#160;jezdí na něm na svých cestách, které podniká v&#160;krátkých lhůtách do různých zemí: dnes je zde, zítra ve Francii a&#160;jindy zase v&#160;Potosí. Dobré je, že ten kůň nežere, nespí, nemá podkov a&#160;lítá vzduchem svižně bez křídel; ten, kdo na něm sedí, mohl by držeti pohár naplněný vodou a&#160;neulil by ani kapky, jak pokojně a&#160;rovně se pohybuje. Také krásná Magelona proto na něm ráda jezdila.“</p>
			<p class="MLP-text">Sancho na to: </p>
			<p class="MLP-text">„Co se týče pokojného a&#160;rovného pohybu, ne sice ve vzduchu, ale po zemi, není nad mého osla a&#160;ten by se vyrovnal všem koňům, co je jich na světě.“ </p>
			<p class="MLP-text">Všichni se zasmáli a&#160;Dolorida pokračovala: </p>
			<p class="MLP-text">„Máme-li býti vskutku vysvobozeny ze svého neštěstí, objeví se zde, vedle vás, tento kůň za půl hodiny po soumraku, neboť Malambruno mi slíbil, že mi, ať je kdekoliv, rychle a&#160;bez obtíží pošle koně na znamení, že rytíř, se kterým jsem se setkala, jest ten, kterého sháním.“</p>
			<p class="MLP-text">„A&#160;kolik lidí může na tom koni jet?“ tázal se Sancho a&#160;Dolorida řekla: </p>
			<p class="MLP-text">„Dva lidé, jeden v&#160;sedle a&#160;druhý za sedlem a&#160;obvykle jsou to rytíř a&#160;zbrojnoš, není-li po ruce nějaká dívka k&#160;unesení.“</p>
			<p class="MLP-text">„Chtěl bych vědět, paní Dolorido,“ zeptal se Sancho, „jak tomu koni říkají.“ </p>
			<p class="MLP-text">Dolorida na to řekla: </p>
			<p class="MLP-text">„Nemá jméno koně Bellerofontova nazývaného Pegas, také se nejmenuje Bukefal jako kůň Alexandra Velikého nebo Brilladoro, jako kůň zuřivého Rolanda; ani se nejmenuje jako kůň Reynalda de Montalbán Bayart ani jako Frontin, kůň Rugerův, ani jako Boates a&#160;Periloa, jak se prý nazývali koně Slunce, a&#160;také nenese jméno Orelia, koně nešťastného Roderiga, posledního krále gótského, který na něm odejel do bitvy, v&#160;níž ztratil království a&#160;život.“</p>
			<p class="MLP-text">„Vsázím se, že když nemá žádné z&#160;těchto proslulých jmen slavných koní, že nebyl také pojmenován podle koně mého pána Rocinanta, který předčí všechny, které jste uvedla.“</p>
			<p class="MLP-text">„Uhodl jste,“ odpověděla zarostlá hraběnka, „ale jmenuje se přece velmi vhodně, totiž Clavileño<span class="char-style-override-2"><a id="footnote-1097-5-backlink" class="footnote-link" href="#footnote-1097-5">5</a></span> Lehký, neboť je dřevěný a&#160;má čep na čele a&#160;uhání lehce, a&#160;proto se, co do jména, vyrovná slavnému Rocinantovi.“ </p>
			<p class="MLP-text">„To jméno se mi dost zamlouvá,“ řekl Sancho, „řídí se nějakou uzdou nebo ohlávkou?“</p>
			<p class="MLP-text">„Již jsem vysvětlila,“ řekla Trojfaldová, „že pomocí čepu; když jím rytíř na něm sedící otočí jedním nebo druhým směrem, řídí jej, jak si přeje, buď vysoko ve vzduchu nebo blízko při zemi, že se jí téměř dotýká, nebo konečně uprostřed, jakož má být při každém řádném činu.“</p>
			<p class="MLP-text">„Chtěl bych jej spatřit,“ poznamenal Sancho, „ale kdo se domnívá, že na něm pojedu, ať už v&#160;sedle nebo za ním, chce hrušky na olši. Jsem rád, když se udržím na svém oslu, v&#160;širokém sedle měkčím než hedvábí, a&#160;nyní bych měl jet na dřevěném zadku koňském bez podušky a&#160;polštáře? Na mou duši, ani mě nenapadne otlačit se, že se někdo chce zbavit vousů; jen ať se každý oholí, jak se mu dá, já však nebudu provázet svého pána na téhle dlouhé cestě, tím méně, že mne při holení těchhle vousů není tak potřebí jako pro vysvobození mé paní Dulciney.“</p>
			<p class="MLP-text">„Ó ano, musíte při tom býti, příteli,“ řekla Trojfaldová, „neboť bez vás, jak tomu rozumím, nesvedeme nic.“</p>
			<p class="MLP-text">„Tak, a&#160;tu to máme!“ na to Sancho; „co je zbrojnošům do dobrodružství pánů? Ti, dopadne-li dobrodružství dobře, odnesou si slávu, a&#160;pro nás snad jen dřina? U&#160;sta hromů, kdyby aspoň řekli pak ti dějepisci: </p>
			<p class="MLP-text">‚Ten a&#160;ten rytíř šťastně dokončil dobrodružnou výpravu s&#160;pomocí svého zbrojnoše toho a&#160;toho, bez něhož by to nebyl vykonal.‘ Ale to jen suše: ‚Don Paralipomenon Tříhvězdný s&#160;úspěchem podnikl dobrodružství se šesti nestvůrami,‘ a&#160;o&#160;zbrojnoši, který při všem pomáhal, ani muk, jako by vůbec nebyl. Znovu říkám, panstvo, že svého pána nedoprovázím, a&#160;mnoho zdaru a&#160;zůstávám zde u&#160;paní vévodkyně; a&#160;je možno, že až se pán vrátí, shledá, že se věc paní Dulciney třikrát, ba pětkrát zlepšila, protože si míním dát ve volných chvílích tolik ran bičem, že na mně chlupu nezůstane.“</p>
			<p class="MLP-text">„Nicméně je dlužno, abyste jel se svým pánem, bude-li třeba, dobrý Sancho, neboť vás o&#160;to prosí hodní lidé; pro váš neodůvodněný strach nezůstanou přece tváře těchto paní takhle zarostlé&#160;– to by tak hrálo!“</p>
			<p class="MLP-text">„A&#160;tu to máme znova!“ zvolal Sancho; „kdyby se ten dobročinný skutek podnikal pro nějaké cudné panny nebo školní děvčátka, ještě bych nekoukal na nějakou tu dřinu, ale abych se vystavoval nebezpečí pro nějaké vousy dueň, hrom do toho, raději bych je viděl vousaté všechny od největší do nejmenší, a&#160;to jak ty útlocitné, tak ty s&#160;tlustou kůží.“</p>
			<p class="MLP-text">„Jste ve zlém s&#160;dueňami, příteli Sancho,“ řekla vévodkyně, „a zastáváte příliš názor toledského apatykáře, ale věru nemáte pravdu, neboť v&#160;mém domě jsou dueni, které by mohly být vzorem ostatním, jako na příklad zde přítomná doňa Rodríguezová, která mi nedovolí mluvit jinak.“</p>
			<p class="MLP-text">„Jen mluvte, Excelence,“ pravila Rodríguezová, „a Bůh ví, co jest pravda, a&#160;ať jsme dobré nebo zlé, vousaté nebo hladké, i&#160;nás porodily matky jako jiné ženy; a&#160;poněvadž nás Pánbůh poslal na svět, jistě ví proč; já se odevzdávám do jeho milosrdenství a&#160;ne do něčích vousů.“</p>
			<p class="MLP-text">„Tedy dobrá, paní Rodríguezová,“ pravil don Quijote, „a vy, paní Trojfaldová a&#160;ostatní, věřím v&#160;nebe, že milostivě shlédne na vaše neštěstí, a&#160;Sancho udělá, co mu rozkáži; jen kdyby už přišel Clavileño a&#160;já se utkal s&#160;Malambrunem, neboť vím, že žádná bitva by Vaše Milosti snáze neoholila, než můj meč zbaví hlavy ramena Malambrunova. Bůh sice snáší špatné lidi, ale ne navždy.“</p>
			<p class="MLP-text">„Bože,“ vzdychla nyní Dolorida, „ať všechny hvězdy na nebeské báni laskavě shlédnou na Vaši Šlechetnost, odvážný rytíři, a&#160;poskytnou vašemu duchu veškeren úspěch a&#160;odvahu, abyste se stal štítem a&#160;obhájcem pohaněného a&#160;nešťastného plemene dueního, které apatykáři urážejí, zbrojnoši tupí a&#160;panoši klamou: běda hloupé, která nevstoupila raději v&#160;květu věku do kláštera, i&#160;kdybychom měli po meči za předka samotného Hektora Trojského, přece naše paní neřeknou nám jinak než pouze ‚Vy‘, i&#160;kdyby jim někdo za trochu víc zdvořilosti nabízel království. Ó obře Malambruno, jsi přece čarodějem, ale jistě stojíš v&#160;daném slově, pošli nám již nesrovnatelného Clavileña, aby byl již konec našemu trápení, neboť hrůza, přijdou-li vedra a&#160;my zůstaneme zarostlé.“</p>
			<p class="MLP-text">Trojfaldová mluvila tak dojemně, že rozplakala všechny přítomné; i&#160;Sancho se slzami v&#160;očích si umínil, že půjde se svým pánem třeba na konec světa, vysvobodí-li tím ony úctyhodné tváře od vousů.</p>
			<div class="footnotes">
				<div class="footnote">
					<p class="MLP-pozn-pod-carou"><a id="footnote-1097-5" class="footnote-anchor" href="#footnote-1097-5-backlink">5</a>  Clavo = hřebík, leño = dřevo. <span class="char-style-override-8">Pozn. překl</span>.</p>
				</div>
			</div>
		</div>
</body>
</html>