<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>don_quijote_de_la_mancha_II-58</title>
		<link href="../Styles/don_quijot_idstyles.css" rel="stylesheet" type="text/css"/>
	</head>
	<body id="don_quijote_de_la_mancha_II" xml:lang="cs-CZ">
		<div>
			<p id="toc_marker-2-18" class="MLP-uroven2-kapitola">KAPITOLA LIII.<br/><span class="MLP-znak-tucna-kurziva-11b char-style-override-5">o úmorném skoncování vladaření Sancha Panzy.</span><span class="MLP-znak-kurziva-11b char-style-override-6"></span></p>
			<p class="MLP-text-bez1radku">„Věřiti, že v&#160;tomto životě věci potrvají věčně beze změny, znamená věřiti mylně; spíše se zdá, že život jde dokola, totiž točí se v&#160;kruhu: jaro přichází po zimě, léto po jaru, po létě přichází podzim, po podzimu zima, po zimě jaro, a&#160;tak se čas točí stále kol tohoto kruhu; jen život lidský spěje k&#160;svému konci lehčeji než vítr a&#160;nečeká na obnovu, leč v&#160;druhém onom životě, jenž nemá mezí.“ </p>
			<p class="MLP-text">Toto praví Cide Hamete, mohamedánský filozof, neboť lehkost a&#160;nestálost tohoto časného života a&#160;trvání očekávaného života věčného pochopili i&#160;mnozí beze světla víry, jen na základě osvícenosti přirozené. Zde však to náš autor připomíná pro rychlost, s&#160;níž skončilo, za své vzalo, zničeno bylo a&#160;jako stín a&#160;kouř uprchlo vladaření Sanchovo.</p>
			<p class="MLP-text">Ten, leže sedmé noci svého vladaření na posteli, přesycen ne chlebem a&#160;vínem, ale rozsuzováním a&#160;dáváním dobrozdání, zákonů a&#160;předpisů, když už mu počínala ospalost přes všechen hlad zavírat víčka, uslyšel takový hluk zvonů a&#160;hlasů, že se mu zdálo, že se celý ostrov potápí. Posadil se na postel a&#160;pozorně naslouchal, zda by mohl uhodnout, co je příčinou tak velkého poplachu. Ale nejen to nepoznal, ale byl zmaten a&#160;naplněn strachem a&#160;hrůzou ještě více, než hluk zvonů a&#160;hlasů vzrostl o&#160;hlasy nespočetných trub a&#160;bubnů.</p>
			<p class="MLP-text">Vstav vzal trepky pro vlhkost půdy, a&#160;aniž oblekl župan či něco podobného, vyšel do dveří svého pokoje, když tu spatřil přibíhat chodbou přes dvacet osob s&#160;planoucími pochodněmi v&#160;rukou a&#160;tasenými meči, hlasitě sborem křičících: </p>
			<p class="MLP-text">„Do zbraně, do zbraně, pane vladaři! Do zbraně, spousta nepřátel vnikla na ostrov a&#160;jsme ztraceni, nepomůže-li nám váš důvtip a&#160;statečnost.“ </p>
			<p class="MLP-text">S&#160;tímto zuřivým křikem a&#160;v&#160;zmatku doběhli až k&#160;Sanchovi, ohromenému a&#160;omámenému tím, co slyšel a&#160;viděl, a&#160;když byli u&#160;něho, jeden mu řekl: </p>
			<p class="MLP-text">„Ozbrojte se okamžitě, velmožný pane, nechcete-li zahubit sebe i&#160;celý tento ostrov!“</p>
			<p class="MLP-text">„Já a&#160;ozbrojit se?“ ptal se Sancho. „Ale copak já rozumím vojně a&#160;obraně? Tyhle věci bude nejlíp nechat mému pánovi donu Quijotovi, ten je vyřídí a&#160;ukončí v&#160;okamžiku. Ale já, hříšník boží, nevím o&#160;útocích ani zbla.“</p>
			<p class="MLP-text">„Ach, pane vladaři,“ řekl druhý, „co je to za odkládání? Ozbrojte se, Milosti! Tady vám přinášíme zbraň obrannou i&#160;útočnou a&#160;vzhůru na náměstí, veďte nás a&#160;velte nám, bude tak po právu, vždyť jste naším vladařem.“</p>
			<p class="MLP-text">„Tak mi tu zbraň navlečte, musí-li to být,“ odvětil Sancho.</p>
			<p class="MLP-text">Hned mu přinesli dvě pavézy, jež předem byli obstarali, a&#160;pověsili mu je přímo na košili, nedovolivše mu obléci šat jiný, jednu pavézu vpředu, druhou vzadu, a&#160;protáhli mu ruce skrze otvory v&#160;pavézách a&#160;přivázali ho k&#160;nim tak pevně provazy, že byl jako zazděn nebo zatlučen, podoben vřetenu, neschopen se ohnout v&#160;kolenech a&#160;hnout se na krok. Do rukou mu dali kopí a&#160;o&#160;to se opřel, aby se udržel na nohou.</p>
			<p class="MLP-text">Když ho tak vystrojili, vyzvali ho k&#160;pochodu, aby je vedl a&#160;povzbudil všechny: poněvadž prý on je jejich hvězdou, lucernou i&#160;světlem, jejich věc dobře dopadne. </p>
			<p class="MLP-text">„Jakpak já nešťastník mohu pochodovat,“ odpověděl Sancho, „když nemohu ohýbat kolena pro ty tabule přišité na tělo? Nezbývá než mě odnést v&#160;náručí a&#160;položit nebo postavit do nějaké brány a&#160;tu budu hájit, buď tímto kopím, nebo svým tělem.“</p>
			<p class="MLP-text">„Kupředu, pane vladaři,“ řekl jeden z&#160;mužů, „strach víc než tabule vám brání vykročit; dost už a&#160;hněte se, je pozdě, nepřátel přibývá, křik sílí a&#160;nebezpečí hrozí.“</p>
			<p class="MLP-text">Na ty pobídky a&#160;urážky ubohý vladař zkusil se hnout a&#160;praštil sebou tak mocně o&#160;zem, až myslil, že je na kusy. Ležel jako želva zavřená a&#160;zakrytá svými krunýři, nebo jako půl vepře v&#160;soli mezi dvěma škopky, nebo též jako člun vytažený na písek; ale ten zástup posměváčků ho vůbec nepolitoval vida jej na zemi: zhasivše pochodně dali se znovu do většího křiku a&#160;volání „Do zbraně,“ běhali spěšně po ubohém Sanchovi, bušili meči do pavéz, a&#160;kdyby se ubohý vladař nebyl skrčil a&#160;choulil hlavu mezi pavézy, špatně by to s&#160;ním dopadlo. Svinut do těsné dutiny potil se a&#160;zas potil a&#160;ze všeho srdce poroučel Bohu, aby mu pomohl z&#160;toho nebezpečí. Jedni oň klopýtali, druzí přes něj padali a&#160;jeden se naň dokonce na notnou chvíli postavil a&#160;odtud jako z&#160;hlásné věže velel vojskům volaje: </p>
			<p class="MLP-text">„Sem, našinci, tudy útočí nejvíc nepřítel. Střezte tento průlom; tuto bránu zavřete! Porazte onen žebřík! Sem dehet, smůlu a&#160;pryskyřici v&#160;kotlích vroucího oleje! Zavřete ulice prošívanicemi!“ </p>
			<p class="MLP-text">Zkrátka vyjmenoval křiče ze vší síly všechny drobnosti, nástroje a&#160;potřeby válečné, jimiž se město brání útoku, a&#160;zmlácený Sancho, který to poslouchal a&#160;všechno snášel, si říkal u&#160;sebe: </p>
			<p class="MLP-text">„Ó, kéž by Pánbůh ráčil už dopustit, aby byl ostrov vyřízen a&#160;já mimo tuto velkou úzkost, mrtev či živ.“</p>
			<p class="MLP-text">Nebesa vyslyšela jeho přání, a&#160;když se toho nejméně nadál, uslyšel hlasy: „Vítězství, vítězství! Nepřátelé jsou přemoženi! Pane vladaři, zvedněte se a&#160;pojďte se radovat z&#160;vítězství a&#160;rozdílet kořist odňatou nepřátelům mocí tohoto nepřemožitelného ramene!“</p>
			<p class="MLP-text">„Zdvihněte mě,“ řekl truchlivě bolavý Sancho. Pomohli mu vstát a&#160;jsa na nohou pravil: </p>
			<p class="MLP-text">„Nepřítele, kterého jsem přemohl já, ať mi přibijí na čelo! Kořist vzatou nepříteli rozdílet nebudu, ale žádám a&#160;prosím přítele, mám-li jakého, aby mi dal doušek vína, neboť usychám, a&#160;aby mi utřel pot, neboť se rozplývám.“ </p>
			<p class="MLP-text">Utřeli jej, přinesli mu víno a&#160;odvázali pavézy, on se posadil na postel a&#160;omdlel strachem, úlekem a&#160;únavou. Už mrzelo šprýmaře, že šprýmovali příliš, ale procitnutí Sanchovo jejich obavy z&#160;jeho mdlob zmírnilo. Zeptal se, kolik je hodin; řekli, že už svítá. Umlkl a&#160;bez dalšího slova se počal strojit ponořen v&#160;hrobový klid a&#160;všichni naň hleděli a&#160;čekali, za čím se tak spěšně strojí.</p>
			<p class="MLP-text">Konečně byl oblečen a&#160;pomalu, neboť byl zmlácen a&#160;nemohl zčerstva, odešel do stáje a&#160;za ním všichni přítomní; přistoupiv k&#160;svému oslu objal jej a&#160;vtiskl mu polibek míru na čelo a&#160;ne bez slz v&#160;zracích mu pravil: </p>
			<p class="MLP-text">„Pojďte sem, druhu a&#160;příteli můj i&#160;spolutrpiteli v&#160;námahách a&#160;utrpení: pokud jsem žil s&#160;vámi a&#160;neměl jiných myšlení a&#160;starostí než o&#160;váš postroj a&#160;vaše krmivo, šťastné byly mé hodiny, dny i&#160;roky; ale co jsem vás opustil a&#160;jal se vystupovat na věž ctižádosti a&#160;pýchy, vešlo mi do duše tisíc běd, tisíc trápení a&#160;čtyři tisíce starostí.“ </p>
			<p class="MLP-text">A&#160;zatímco toto říkal, sedlal osla, aniž kdo co k&#160;němu promluvil. Na osedlané pak zvíře s&#160;velkou bolestí a&#160;námahou vystoupil a&#160;obrátiv svou řeč k&#160;správci, tajemníku, vrchnímu číšníku a&#160;doktoru Petru Škrobencovi řekl:</p>
			<p class="MLP-text">„Uvolněte cestu, milí pánové, a&#160;nechte mě vrátit se k&#160;staré své svobodě! Nechte mě vyhledat svůj dřívější život, ať mě probudí z&#160;nynější smrti. Nenarodil jsem se, abych byl vladařem, ani abych hájil ostrovy a&#160;města před nepřáteli, když se jim zachce je napadnout. Lépe rozumím orání a&#160;kopání, ořezávání a&#160;vysazování révy než dávání zákonů a&#160;hájení krajů a&#160;království, dobře je svatému Petrovi v&#160;Římě. Chci říci, že dobře je každému, drží-li se řemesla, pro něž je zrozen. Lépe mi sluší v&#160;ruce srp než vladařské žezlo; raději se najím oukropu, než abych byl vydán na milost neschopnému lékaři, který mě zabíjí hladem; a&#160;raději si odpočinu v&#160;létě ve stínu dubu a&#160;v&#160;zimě si obléknu kožich s&#160;pár chlupy na svobodě, než abych si lehal do holandských polštářů a&#160;šatil se sobolí kožišinou jako otrok vladařství. Zůstaňte s&#160;Bohem, milostiví pánové, a&#160;řekněte panu vévodovi, že jsem se nahý narodil a&#160;nahým zůstal: neztrácím a&#160;nezískávám, to jest bez trojníku jsem přišel do vladařství a&#160;bez trojníku odcházím, docela jinak, než odcházejí obyčejně vladaři z&#160;ostrovů. A&#160;teď uvolněte cestu a&#160;nechte mě jet: jedu se dát namazat, neboť myslím, že mám všechna žebra polámána od nepřátel, kteří dnes v&#160;noci přese mne přešli.“</p>
			<p class="MLP-text">„Ne tak, pane vladaři,“ řekl doktor Škrobenec, „já vám dám, Milosti, nápoj proti otlučeninám a&#160;pohmožděním, jenž vám hned vrátí dřívější zdraví a&#160;sílu; a&#160;co se týče jídla, slibuji, že se polepším a&#160;nechám Vaši Milost jíst v&#160;hojnosti ze všeho, čeho si bude přát.“</p>
			<p class="MLP-text">„Pozdě!“ řekl Sancho. „Spíš se dám na tureckou víru, než abych zůstal. Takové žerty se neopakují. Bůh je mi svědkem, že zůstat v&#160;tomto vladařství nebo přijmout jiné, byť mi je dávali na talíři, je pro mne stejně možné jako letět bez křídel do nebe. Jsem z&#160;rodu Panzů a&#160;ti jsou všichni tvrdohlaví, a&#160;když jednou řeknou ‚ne‘, znamená to ‚ne‘, a&#160;třebas proti celému světu. Ať v&#160;této stáji zůstanou mravenčí křídla, co mě vynesla do vzduchu, aby mě tam sežraly vlaštovky a&#160;jiní ptáci, a&#160;já se vracím na zem chodit po svých; a&#160;nejsou-li zdobeny střevíci z&#160;korduánu, budou vždy mít na sobě aspoň škorně s&#160;provázky. Ovce k&#160;ovci a&#160;každý ať se natahuje, jak peřina stačí. Nechte mě už odejít, připozdívá se.“</p>
			<p class="MLP-text">Na to pravil správce: </p>
			<p class="MLP-text">„Pane vladaři, velmi ochotně necháme odejít Vaši Milost, ač nás bude tuze trápit tato ztráta, neboť váš vtip a&#160;křesťanské jednání zavazují k&#160;lásce k&#160;vám. Ale je známo, že každý vladař musí, dřív než opustí kraj, kde vladařil, vydati počet. Vydejte, Milosti, počet za těch deset dní svého vladaření, a&#160;běžte s&#160;Bohem.“</p>
			<p class="MLP-text">„Nikdo jej na mně žádat nemůže,“ odpověděl Sancho, „leč by mu poručil pan vévoda; a&#160;toho uvidím a&#160;vydám mu počet, jak se patří, tím spíš, že netřeba jiného důkazu o&#160;tom, že jsem vladařil jako anděl, než že odcházím docela nahý, a&#160;takový vskutku odcházím.“</p>
			<p class="MLP-text">„Bůh ví, že má velký Sancho pravdu,“ řekl doktor Škrobenec, „a&#160;myslím, abychom ho nechali odejít, neboť vévoda bude nesmírně potěšen jeho příchodem.“</p>
			<p class="MLP-text">Všichni to uznali a&#160;dovolili mu odejít, nabídnuvše mu dříve průvod a&#160;vše, čeho by si přál pro občerstvení své osoby a&#160;pohodlí cesty. Sancho řekl, že by chtěl jen trochu ječmene pro osla a&#160;půl sýra a&#160;půl bochníka pro sebe; poněvadž je cesta krátká, nepotřebuje prý většího a&#160;lepšího opatření. Všichni ho objali a&#160;on s&#160;pláčem objal všechny a&#160;zůstavil je v&#160;udivení jak nad svými výroky, tak nad svým rozhodnutím pevným a&#160;rozumným.</p>
		</div>
</body>
</html>