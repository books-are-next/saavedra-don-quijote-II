<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>don_quijote_de_la_mancha_II-25</title>
		<link href="../Styles/don_quijot_idstyles.css" rel="stylesheet" type="text/css"/>
	</head>
	<body id="don_quijote_de_la_mancha_II" xml:lang="cs-CZ">
		<div>
			<p id="toc_marker-1-23" class="MLP-uroven2-kapitola">KAPITOLA XXI., <br/><span class="MLP-znak-tucna-kurziva-11b char-style-override-5">líčící dále svatbu Camachovu a&#160;jiné výborné události.</span></p>
			<p class="MLP-text-bez1radku">Když tak don Quijote a&#160;Sancho spolu mluvili, jak vylíčeno, zaznělo hlasité volání a&#160;hluk; křičeli a&#160;hlučeli to jezdci na kobylách, přijíždějíce tryskem s&#160;hlasitým voláním vstříc snoubencům, kteří se blížili uprostřed různých hudebníků, tanečníků, s&#160;farářem a&#160;příbuzenstvem obou rodin a&#160;význačnými, svátečně ustrojenými osobami přespolních osad.</p>
			<p class="MLP-text">Sancho spatřiv nevěstu řekl: </p>
			<p class="MLP-text">„Skutečně je ustrojena po městsku, ne po selsku. Pane Bože, vždyť má na krku drahé korály místo penízků a&#160;šaty z&#160;nejjemnějšího aksamitu a&#160;ne ze zeleného sukna z&#160;Cuenky; a&#160;vsadím se, že lemování je jistě z&#160;atlasu a&#160;ne z&#160;plátna. Tohle nejsou ruce, ozdobené achátovými kroužky, čert mě vezmi, nejsou-li ty náramky zlaté, vykládané perlami bílými jako mléko, a&#160;nemá-li každá cenu oka v&#160;hlavě! A&#160;ty vlasy! Ó, ta kurví dcerka, má-li je pravé, nespatřil jsem nikdy delší a&#160;světlejší, co jsem živ. A&#160;kdo by co mohl mít proti její postavě, vždyť je jako palma, plná datlových hroznů&#160;– těm se podobají šperky v&#160;jejích vlasech a&#160;na šíji. Na mou věru, to je holka jako lusk a&#160;v&#160;bankách flanderských by ji jistě koupili.“</p>
			<p class="MLP-text">Don Quijote se usmíval prosté chvále Sancha Panzy; zdálo se mu, že se žádná žena nevyrovná jeho paní, Dulcinei z&#160;Tobosa. Krásná Quiterie byla trochu bledá, asi po neklidné noci, kterou prožije každá nevěsta před svou svatbou.</p>
			<p class="MLP-text">Ubírali se k&#160;vyvýšenému místu na louce, ozdobenému koberci a&#160;květinami, kde se měl konati svatební obřad a&#160;odkud se měli podívati na tance a&#160;hry. Když se blížili k&#160;tomu místu, uslyšeli hlas, který za nimi volal: „Sečkejte přece, lidé nerozumní a&#160;zbrklí!“ Na toto zavolání se všichni ohlédli a&#160;spatřili muže v&#160;černé říze, ozdobené ohnivě rudým kašmírem, který měl hlavu ověnčenou cypřišovým smutečním věncem a&#160;v&#160;ruce držel velkou hůl. Poznavše v&#160;něm, když přišel blíže, Basilia, stanuli všichni, čekajíce, že jim vysvětlí svoje zvolání a&#160;slova, a&#160;strachujíce se, aby jeho příchod neznamenal nějaké neštěstí.</p>
			<p class="MLP-text">Přišel unaven a&#160;udýchán, postavil se před snoubenci, zarazil hůl železným koncem do země a&#160;bled, zíraje upřeně na Quiterii, pravil chvějícím se a&#160;chraptivým hlasem: </p>
			<p class="MLP-text">„Víš zajisté, nevděčná Quiterio, že podle svaté víry, kterou vyznáváme, nesmíš se provdati za mého života, a&#160;víš dobře, že jsem čekal, až se časem a&#160;mým přičiněním zdvojnásobí můj majetek a&#160;že jsem nikdy nezlehčoval tvoji čest; ale tys nechala za mými zády mé čestné úmysly a&#160;chceš učiniti, ač patříš mně, svým pánem jiného, jemuž bohatství přináší nejen pohodlný život, ale i&#160;štěstí; a&#160;aby jeho štěstí dostoupilo vrcholu (ne že bych byl přesvědčen, že je toho hoden, ale poněvadž je to vůle boží), odstraním vlastní rukou překážku a&#160;nesnáz stavějící se mu v&#160;cestu a&#160;zničím sama sebe. Ať žije bohatý Camacho a&#160;nevděčná Quiteria dlouho a&#160;šťastně a&#160;ať zahyne ubohý Basilio, kterému chudoba zničila křídla štěstí a&#160;sklátila jej v&#160;hrob!“</p>
			<p class="MLP-text">Po těchto slovech uchopil hůl zaraženou v&#160;zemi, která však byla, jak se ukázalo, pochvou dlouhého kordu v&#160;ní skrytého, opřel o&#160;zem jílec a&#160;nalehl rychle a&#160;odvážně na kord; zakrvácený hrot a&#160;polovice ocelového ostří projela mu zády a&#160;ubožák klesl na zem probodnut vlastní zbraní a&#160;zbrocen krví. Ihned přichvátali jeho přátelé, zdrceni jeho krutým osudem a&#160;koncem; don Quijtote seskočil z&#160;Rocinanta a&#160;přiběhl mu na pomoc a&#160;drže jej v&#160;náruči zpozoroval, že není ještě mrtev. Chtěli mu kord odstraniti z&#160;těla, ale přítomný farář to zakázal, soudě, že se musí nejprve vyzpovídati, protože zcela jistě zemře, jakmile mu jej vytrhnou.</p>
			<p class="MLP-text">Basilio se poněkud vzchopil a&#160;tiše a&#160;bolestně řekl: „Kdybys mi, krutá Quiterio, podala v&#160;této poslední a&#160;krátké chvíli ruku k&#160;sňatku, domníval bych se, že moje odvaha bude omluvena, neboť bylo by to moje největší štěstí, toto spojení s&#160;tebou.“ Farář slyše to napomenul ho, aby se staral dříve o&#160;spásu své duše nežli o&#160;žádosti tělesné a&#160;aby prosil Boha za odpuštění svých poklesků i&#160;svého zoufalého činu. Basilio řekl, že se nevyzpovídá, nestane-li se Quiteria jeho ženou, neboť to blaho by vzpružilo jeho vůli a&#160;dodalo mu síly, aby se vyznal ze svých hříchů. Don Quijote uslyšev přání umírajícího prohlásil, že prosba Basiliova je spravedlivá, náležitá a&#160;uskutečnitelná, neboť pan Camacho bude stejně ctěn, ožení-li se s&#160;paní Quiteriou jako s&#160;vdovou po hrdinném Basiliovi nebo přijme-li ji od otce. Pouhé ano, kterým bude sňatek potvrzen, nebude míti jiného významu, než že bylo vysloveno, neboť svatebním ložem při tomto sňatku bude hrob.</p>
			<p class="MLP-text">Camacho slyše to váhal co říci a&#160;počíti, ale přátelé Basiliovi ho prosili a&#160;naléhali na něho, aby Quiteria svolila k&#160;sňatku, aby duše Basiliova nebyla zahubena odcházejíc ze života v&#160;zoufalství, až konečně svolil, poněvadž to vyplnění jeho touhy oddalovalo pouze na chvíli. Potom všichni, jedni prosíce, jiní se slzami, nutili Quiteriu a&#160;vyzývali ji, aby se provdala za ubohého Basilia, ona však podobala se mramoru a&#160;strnulé soše a&#160;neodpovídala nevědouc, nemohouc nebo nechtíc; snad by byla vůbec nepronesla ani slova, kdyby ji byl farář nepožádal o&#160;rychlé rozhodnutí, že Basilio umírá a&#160;nemá času k&#160;jejím dlouhým průtahům.</p>
			<p class="MLP-text">Tehdy krásná Quiteria mlčky zdrcena a&#160;smutná přistoupila k&#160;místu, kde ležel Basilio s&#160;očima obrácenýma v&#160;sloup, těžce dýchaje a&#160;zmateně a&#160;rychle opakuje její jméno; zdálo se, že umřel jako pohan a&#160;ne jako řádný křesťan. Quiteria se k&#160;němu přiblížila, klekla a&#160;prosila jej o&#160;ruku pohyby, ne slovy. </p>
			<p class="MLP-text">Basilio otevřel oči a&#160;pohlédnuv na ni pevně pravil: </p>
			<p class="MLP-text">„Quiterio, ty ses nade mnou slitovala, ale tvůj soucit mě zničí, neboť nemám sil snášeti štěstí, které mi dáváš chtějíc se za mne provdati, ani přemoci bolest zahalující mi oči strašným stínem smrti. Prosím tě však, světlo mého neštěstí, nesvoluj k&#160;sňatku se mnou pouze proto, abys vyplnila mou prosbu, a&#160;neklamej mne opět, ale doznej slovy, že si mě vyvoluješ jako pravého manžela a&#160;bez donucování; bylo by kruté, abys mě v&#160;tomto případě oklamala nebo se přetvařovala tomu, kdo s&#160;tebou vždy jednal pravdivě.“</p>
			<p class="MLP-text">Při těchto slovech omdléval, takže se všichni přítomní domnívali pokaždé, že již zemře. Quiteria uchopila cudně a&#160;ostýchavě ruku Basiliovu a&#160;řekla mu: </p>
			<p class="MLP-text">„Žádná moc nezvrátí mé vůle a&#160;stávám se tvou zákonitou manželkou dobrovolně a&#160;přijímám tvou ruku, podáváš-li mi i&#160;ty svoji ruku ze své svobodné vůle beze zmatku a&#160;aniž ti vadilo neštěstí, které tě stihlo pro tvou ukvapenost.“</p>
			<p class="MLP-text">„Podávám ti ji,“ odpověděl Basilio, „beze zmatku nebo omylu, se zdravým rozumem, daným mi nebem; tak se ti zaslibuji a&#160;stávám se tvým mužem.“</p>
			<p class="MLP-text">„Já tobě manželkou,“ řekla Quiteria, „ať žiješ ještě dlouhá léta, nebo ať tě odnesou z&#160;mé náruče do hrobu.“</p>
			<p class="MLP-text">„Na to velké poranění,“ poznamenal Sancho Panza, „vypráví ten mladík skoro mnoho; ať zanechá těch zamilovaných řečí a&#160;stará se raději o&#160;svou duši, kterou má, jak myslím, už na jazyku.“ </p>
			<p class="MLP-text">Basilio a&#160;Quiteria si podali ruce, slzící a&#160;vzrušený farář je oddal, žádaje Boha o&#160;věčný mír pro duši mladého muže; Basilio, jakmile dosáhl požehnání, vyskočil a&#160;vytrhl kord, jemuž čepelí bylo jeho tělo. Všichni přítomní byli překvapeni a&#160;nekteří, spíše hloupí než chytří, volali: </p>
			<p class="MLP-text">„Zázrak! Zázrak!“ </p>
			<p class="MLP-text">Užaslý a&#160;překvapený farář sáhl oběma rukama na ránu a&#160;poznal, že čepel neprojela masem a&#160;žebry Basiliovými, ale železnou rourou, plnou krve, již si šikovně na ono místo upevnil; později zvěděli, že krev připravil tak, aby se nesrazila.</p>
			<p class="MLP-text">Farář, Camacho i&#160;všichni přítomní zkrátka poznali, že byli oklamáni a&#160;podvedeni. Quiteria nebyla patrně nijak uražena žertem, dokonce slyšíc, že kdosi tvrdí, že sňatek jest podvodný a&#160;neplatný, prohlásila, že jej tedy prohlašuje za platný; všichni z&#160;toho usuzovali, že žert byl nastrojen se souhlasem a&#160;úmluvou obou; rozzlobený Camacho a&#160;jeho příznivci chtěli se ihned pomstíti, tasili meče a&#160;útočili na Basilia, kterého ihned hájilo lidí právě tolik; don Quijote pak s&#160;napřaženou píkou, kryje se štítem, zaujal místo v&#160;čele jejich. Sancho, který nepřál nikdy podobným dobrodružstvím, odešel ke kotlům, z&#160;nichž měl ty své maličkosti, neboť se mu zdálo, že je to místo téměř posvátné a&#160;hodné úcty.</p>
			<p class="MLP-text">Don Quijote zvolal: </p>
			<p class="MLP-text">„Ustaňte, pánové, neboť není vhodné mstíti urážky způsobené láskou; pomyslete, že láska i&#160;válka je totéž a&#160;ve válce je dovoleno a&#160;velmi časté uchylovati se ke lsti a&#160;zradě k&#160;poražení nepřítele, a&#160;tedy i&#160;v&#160;lásce jest správná lest a&#160;úskok, kterých užíváme, abychom dosáhli cíle, pokud by to neškodilo prospěchu a&#160;cti milované bytosti! Quiteria a&#160;Basilio se stali manželi spravedlivým a&#160;laskavým řízením Prozřetelnosti. Camacho, poněvadž je bohat, může dosáhnouti štěstí kdekoliv, kdykoliv se mu zachce. Basiliovým majetkem jest jen tato ovečka, kterou mu nesmí vzíti žádný, ani ten nejmocnější; co Bůh spojí, nikdo ať nerozlučuje, a&#160;kdyby se o&#160;to někdo pokusil, bude ztrestán hrotem tohoto kopí.“</p>
			<p class="MLP-text">Při této řeči mával kopím na všechny strany tak obratně, že zahnal všechny, kteří ho nikdy neviděli; Camacho pak uražen odmítnutím Quiteriiným přestal ji milovati, a&#160;proto také farář, muž moudrý a&#160;laskavý, snadno ho utišil i&#160;jeho přátele; na rozkaz Camachův skryli meče a&#160;vinili Quiteriu z&#160;lehkomyslnosti více než Basilia z&#160;úskoku.</p>
			<p class="MLP-text">Camacho uvážil, že miluje-li Quiteria Basilia jako děvče, že by jej milovala také jako žena, a&#160;soudil, že musí děkovati Bohu více za to, že mu ji vzal, než kdyby mu ji byl nechal; když se uklidnili přátelé Camachovi, i&#160;Basiliovi se uklidnili a&#160;zámožný Camacho, aby dokázal, že ho žert nermoutí, rozkázal, aby se svatba dokončila, jako by on se ženil; ale Basilio, jeho manželka a&#160;přátelé s&#160;tím nesouhlasili a&#160;odjeli do vsi Basiliovy, neboť i&#160;čestní a&#160;moudří chudáci mívají přátele, kteří je ctí, chrání a&#160;milují, jako boháči mají ty, kteří jim pochlebují a&#160;je doprovázejí.</p>
			<p class="MLP-text">S&#160;nimi odjel také don Quijote, kterému se obdivovali jako muži odvážnému i&#160;jako hrdinovi. Sancho jediný však byl rozmrzen, že se nemohl zúčastniti hodů a&#160;radovánek Camachových, které končily až v&#160;noci, a&#160;jel smuten a&#160;zarmoucen s&#160;donem Quijotem, provázejícím družinu Basiliovu. Opustil sice hrnce egyptské, ale nesl je ve svém břiše a&#160;vzpomínka na snědené „maličkosti“, které dostal v&#160;pánvi, byla mu odznakem toho opuštěného štěstí a&#160;štědrosti. Následoval Rocinanta tedy syt, ale smuten a&#160;zamyšlen, na svém oslu.</p>
		</div>
</body>
</html>