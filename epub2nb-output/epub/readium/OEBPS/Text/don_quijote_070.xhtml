<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>don_quijote_de_la_mancha_II-65</title>
		<link href="../Styles/don_quijot_idstyles.css" rel="stylesheet" type="text/css"/>
	</head>
	<body id="don_quijote_de_la_mancha_II" xml:lang="cs-CZ">
		<div>
			<p id="toc_marker-2-25" class="MLP-uroven2-kapitola">KAPITOLA LX.,<br/><span class="MLP-znak-tucna-kurziva-11b char-style-override-5">o&#160;tom, co se přihodilo donu Quijotovi cestou do Barcelony.</span><span class="MLP-znak-kurziva-11b char-style-override-6"></span></p>
			<p class="MLP-text-bez1radku">Bylo svěží jitro a&#160;bylo znát, že takový bude i&#160;den, když don Quijote opustil hospodu, dotázav se nejprve, kudy je nejkratší cesta do Barcelony, aniž by se zavadilo o&#160;Zaragozu: do té míry toužil odhalit lživost onoho nového vypravěče, který jej tak tupil, jak říkali. Stalo se, že po více než šest dní ho nepotkalo nic hodného vypsání; po jejich uplynutí, když jel mimo cestu, stihla ho noc mezi hustými duby nebo korkovníky; v&#160;tom Cide Hamete není tak přesný, jako v&#160;jiných věcech bývá.</p>
			<p class="MLP-text">Pán i&#160;sluha sestoupili ze svých zvířat a&#160;uvelebili se pod pni stromů; Sancho, který toho dne už posvačil, nebránil se okamžitému vstupu do bran spánku. Ale don Quijote, jemuž bránily spát více jeho myšlenky než hlad, nemohl zamhouřit oka: toulal se v&#160;myšlenkách tisícerými místy, brzo se domníval být v&#160;jeskyni Montesínově, brzo viděl vskakovat na svou oslici Dulcineu v&#160;selku proměněnou, brzo opět mu zněla v&#160;uších slova mudrce Merlína, oznamující mu podmínky a&#160;výkony, jejichž vyplněním a&#160;uskutečněním bude Dulcinea vysvobozena. Zoufal si nad lhostejností a&#160;krutostí svého zbrojnoše Sancha, neboť se domníval, že si dal jen pět ran, což je číslo nesrovnatelně malé vedle nesmírného počtu, jenž ještě chyběl; a&#160;to jej tak trápilo a&#160;mrzelo, že si řekl toto: „Jestliže Alexander Veliký rozťal gordijský uzel, řka ‚Roztít jako rozvázat‘, a&#160;přece se stal neomezeným pánem vší Asie, totéž by se nyní mohlo státi ve věci začarované Dulciney, kdybych našlehal Sanchovi přes jeho vůli: neboť, je-li podmínkou jejího osvobození, aby Sancho dostal tři tisíce a&#160;několik šlehů, co mi na tom záleží, dá-li si je sám, nebo dá-li mu je jiný, když přece hlavní je, aby je dostal, ať přijdou odkudkoliv.“</p>
			<p class="MLP-text">S&#160;tou myšlenkou odešel k&#160;Sanchovi, vzav předem otěže Rocinantovy a&#160;upraviv je, aby jimi bylo lze bičovat, počal mu snímat šle; je domnění, že Sancho měl jen jednu, na níž mu držely kalhoty. Sotva však počal, Sancho se docela probudil a&#160;ptal se: „Co je? Kdo to po mně sahá a&#160;rozpíná mě?“</p>
			<p class="MLP-text">„Já to jsem,“ odvětil don Quijote, „přicházím odpomoci tvé nedbalosti a&#160;zbaviti se svých útrap: přicházím ti našlehati, Sancho, a&#160;naplniti částečně povinnost, k&#160;níž ses zavázal. Dulcinea trpí, a&#160;ty si žiješ bezstarostně, já pak umírám touhou. A&#160;proto se rozepni dobrovolně, neboť mým úmyslem je dát ti zde o&#160;samotě alespoň dva tisíce ran.“</p>
			<p class="MLP-text">„A&#160;to ne,“ řekl Sancho; „nechte mě s&#160;pokojem, Milosti, sic, u&#160;Boha pravého, nás uslyší i&#160;hluší. Rány, k&#160;nimž jsem se zavázal, musí být dobrovolné a&#160;ne násilné, a&#160;teď se mi nechce se tlouci. Stačí, že jsem vám dal své slovo nabít si a&#160;našlehat, až se mi zachce.“</p>
			<p class="MLP-text">„Na tvé dobré vůli to nesmí záviset, Sancho,“ pravil don Quijote, „neboť jsi tvrdého srdce a&#160;choulostivý, ač prosťák.“</p>
			<p class="MLP-text">A&#160;při tom se snažil a&#160;namáhal rozepnout ho; vida to Sancho Panza vstal, vrhl se na svého pána, chytil se s&#160;ním do křížku a&#160;kopnuv ho uhodil s&#160;ním o&#160;zem bradou vzhůru, klekl mu pravým kolenem na prsa a&#160;přidržel mu ruce svými, že se nemohl ani hnouti ani vydechnout. Don Quijote říkal: </p>
			<p class="MLP-text">„Jak, zrádce, ty se vzpíráš svému pánovi a&#160;přirozenému vládci? Osměluješ se na svého chlebodárce?“</p>
			<p class="MLP-text">„Nesesazuji ani nekorunuji krále,“ odvětil Sancho, „ale bráním sám sebe, neboť jsem svým pánem. Slibte mi, Milosti, že mi dáte již pokoj a&#160;nebudete pomýšlet zbičovat mě, a&#160;nechám vás v&#160;pokoji a&#160;bez nesnází; a&#160;ne-li,</p>
			<p class="MLP-verse--I">Zde zemřeš, zrádce, <br/>nepříteli doni Snachy.“</p>
			<p class="MLP-text">Don Quijote mu to slíbil a&#160;přísahal u&#160;života královny svých myšlenek, že se nedotkne ani chlupu jeho šatu a&#160;že ponechá bičování na jeho vůli a&#160;zdání.</p>
			<p class="MLP-text">Sancho se zvedl a&#160;odešel z&#160;toho místa notný kus; mínil se opřít o&#160;jiný strom, když tu ucítil, že se něco dotýká jeho hlavy, a&#160;zdvihnuv ruce nahmatal dvě lidské nohy se střevíci i&#160;kalhotami. Zachvěl se strachem; odběhl k&#160;jinému stromu a&#160;zde ho potkalo totéž. Zavolal na dona Quijota, aby mu šel pomoci. Don Quijote uposlechl a&#160;na jeho otázku, co se mu stalo a&#160;proč má strach, Sancho odvětil, že ty stromy jsou plny nohou lidských. Don Quijote je ohmatal a&#160;hned uhodl, oč běží; řekl Sanchovi: </p>
			<p class="MLP-text">„Není třeba, abys měl strach, neboť nohy, které hmatáš a&#160;nevidíš, náleží asi nějakým lupičům a&#160;banditům, kteří jsou na těch stromech oběšeni: tady je spravedlnost obyčejně věší, jakmile je chytne, po dvaceti i&#160;po třiceti. Podle toho hádám, že jsem blízko Barcelony.“</p>
			<p class="MLP-text">A&#160;jeho mínění bylo správné. Za úsvitu zvedli oči a&#160;spatřili plody oněch stromů: byla to těla lupičů. Zatím se rozednívalo. Poděsili-li je mrtví, neméně je ustrašilo přes čtyřicet banditů živých, kteří je náhle obklíčili a&#160;rozkázali katalánsky, aby bez hluku vyčkali příchodu náčelníkova. Don Quijote byl právě opěšalý, jeho kůň bez uzdy, kopí opřeno bylo o&#160;strom, zkrátka byl zcela bezbranný; proto pokládal za dobré založit ruce, sklonit hlavu a&#160;zachovat své síly pro lepší chvíli a&#160;příležitost. Lupiči jali se prohledávat osla a&#160;nenechali nic z&#160;toho, co nesl v&#160;tlumoku a&#160;zavazadle; Sanchovi se vyplatilo, že tolary vévodovy i&#160;tolary z&#160;domova nosil ve váčku na břiše; přes to vše by ti výtečníci byli vyšukali a&#160;prohlédli i&#160;to, co ukryl ve váčku na holém těle, kdyby v&#160;tom okamžiku nebyl přijel náčelník.</p>
			<p class="MLP-text">Zdál se asi čtyřiatřicátník, byl statný, nadprostřední výšky, pohledu vážného a&#160;hnědé pleti. Přijížděl na mocném koni, v&#160;drátěné košili a&#160;se čtyřmi pistolemi za pasem (kterým v&#160;tom kraji říkají křemenové). Spatřil, že se jeho zbrojnoši, neboť tak nazývají lidi tohoto řemesla, chystají obrat Sancha Panzu; zakázal jim to a&#160;bylo ho hned uposlechnuto a&#160;tak byl váček na břiše zachráněn. Byl udiven pohledem na kopí opřené o&#160;strom, štít na zemi a&#160;dona Quijota, odzbrojeného a&#160;zamyšleného, s&#160;nejsmutnější a&#160;nejtesknější tváří, jakou mohl stvořit Smutek sám.</p>
			<p class="MLP-text">Přistoupil k&#160;němu a&#160;řekl mu: </p>
			<p class="MLP-text">„Nebuďte tak smuten, brachu, neupadl jste do rukou nějakého krutého Osirise, ale do rukou Roque Guinarta, jež jsou spíše milosrdné než kruté.“</p>
			<p class="MLP-text">„Důvodem mého smutku,“ odvětil don Quijote, „není, že jsem upadl do tvé moci, statečný Roque, pro jehož slávu hranice země nestačí, ale že jsem byl tak nedbalý, že mě tvoji vojáci zajali s&#160;koněm bez uzdy, ač je mou povinností dle řádu bludného rytířství, jejž vyznávám, míti se stále na pozoru a&#160;býti v&#160;každém okamžiku vlastní svou stráží. Neboť věz, velký Roque, že kdyby mě byli nalezli v&#160;sedle, s&#160;kopím a&#160;štítem v&#160;rukou, nebylo by jim příliš snadno zmocniti se mne: jsem totiž don Quijote de la Mancha, jenž naplnil svými výkony veškeren svět.“</p>
			<p class="MLP-text">Roque Guinart hned poznal, že nemocí dona Quijota je spíš bláznovství než zdatnost; ač jej několikrát slyšel jmenovat, nikdy nepokládal jeho skutky za pravdivé ani si nemohl vemluvit, že by se podobný nápad mohl zmocnit lidského srdce; proto se neobyčejně zaradoval, že jej potkal a&#160;že se může dotknout zblízka, o&#160;čem byl pouze slyšel zdálky. Řekl mu: </p>
			<p class="MLP-text">„Statečný rytíři, netrapte se a&#160;nepokládejte za neblahý osud své nynější postavení! Je možno, že se tímto klopýtnutím váš nahrbený osud napřímí, neboť nebesa podivnými a&#160;nevídanými oklikami, jež by lidé nevymyslili, zvedají padlé a&#160;obohacují chudé.“</p>
			<p class="MLP-text">Don Quijote se mu chystal poděkovat, když tu uslyšeli za zády jakoby dusot stáda koní; byl to ve skutečnosti kůň jediný a&#160;na něm se řítil mladík, zdálo se, asi dvacetiletý, oblečený v&#160;zelený damašek se zlatými stuhami, v&#160;krátké spodky a&#160;pláštík, s&#160;kloboukem přehrnutým po valonském způsobu, v&#160;přiléhavých, těsných botách, s&#160;ostruhami, dýkou a&#160;zlaceným mečem, malou puškou v&#160;rukou a&#160;dvěma pistolemi za pasem. Na ten hluk Roque obrátil hlavu a&#160;spatřil tuto hezkou postavu, která blížíc se k&#160;němu pravila:</p>
			<p class="MLP-text">„Tebe hledám, statečný Roque, a&#160;chci v&#160;tobě nalézt ne-li odpomoc, alespoň úlevu v&#160;svém neštěstí; a&#160;abych nenapínala tvou zvědavost, neboť vím, žes mě nepoznal, povím ti, kdo jsem: jsem Klaudie Jeronýma, dcera Šimona Forte, tvého obzvláštního přítele a&#160;úhlavního nepřítele Clauquella Torrellase, který je i&#160;tvým nepřítelem, jsa z&#160;tábora odpůrců. Víš už, že tento Torrellas má syna, majícího jméno Vincenc Torrellas; měl je alespoň před méně než dvěma hodinami. Abych zkrátila líčení svého neštěstí, povím ti krátce, čeho se na mně dopustil. Spatřil mě, oblíbil si mě a&#160;já jsem jej vyslechla a&#160;zamilovala jsem se bez vědomí otcova: neboť není ženy, ať je v&#160;jakémkoliv ústraní a&#160;odloučenosti, aby neměla nadbytek času pro uskutečnění a&#160;naplnění své ztřeštěné touhy. Nakonec mi slíbil být mým manželem a&#160;já mu dala slovo být jeho, aniž jsme v&#160;činech pokračovali. Včera jsem zvěděla, že se zapomněv na svou povinnost ke mně žení s&#160;jinou, a&#160;to dnes ráno, což mi zmátlo smysly a&#160;připravilo o&#160;trpělivost. A&#160;poněvadž otec není ve vsi, bylo mi možno obléci se do šatu, který vidíš; ženouc koně dostihla jsem dona Vincence asi míli odtud a&#160;bez nářků a&#160;poslouchání výmluv vystřelila jsem naň z&#160;této pušky a&#160;mimo to z&#160;obou pistolí: myslím, že jsem trefila jistě více než dvěma kulkami do jeho těla, otevřevší tak brány, kudy vyjde moje čest, potřísněná jeho krví. Tam jsem jej nechala mezi jeho sluhy, kteří se neodvážili a&#160;nemohli jej bránit. Jdu k&#160;tobě, abys mě převedl do Francie, kde mohu žít u&#160;příbuzných, a&#160;abych tě poprosila o&#160;ochranu svého otce, sic se četní přátelé dona Vincence odváží násilně se na něm pomstít.“ </p>
			<p class="MLP-text">Roque, udiven smělostí, odvahou, pěkným zjevem i&#160;dobrodružstvím hezké Klaudie, jí řekl: </p>
			<p class="MLP-text">„Pojď, paní, podíváme se, je-li tvůj nepřítel mrtev. Potom uhlídáme, čeho je ti nejvíce třeba.“ </p>
			<p class="MLP-text">Don Quijote, který byl pozorně naslouchal řeči Klaudiině a&#160;odpovědi Roque Guinarta, pravil: </p>
			<p class="MLP-text">„Nikdo se nemusí namáhati obranou této dámy, beru to na sebe: vydejte mi mého koně a&#160;mé zbraně a&#160;počkejte zde na mne! Pojedu za tím rytířem a&#160;mrtvého či živého jej přinutím splniti slib daný takové kráse.“</p>
			<p class="MLP-text">„Ať o&#160;tom nikdo nepochybuje,“ řekl Sancho, „protože můj pán má pro svatby moc šťastnou ruku: před pár dny oženil také takového, co neplnil dívce slib. A&#160;kdyby kouzelníci, kteří ho pronásledují, nebyli změnili ženichovu pravou tvář v&#160;tvář lokaje, v&#160;téhle chvíli ta dívka už by pannou nebyla.“</p>
			<p class="MLP-text">Roque, více zaujatý myšlenkou na příhodu krásné Klaudie než řečmi pána a&#160;sluhy, je neposlouchal; rozkázal svým zbrojnošům, aby Sanchovi vrátili vše, co mu z&#160;osla vzali, a&#160;poručil jim, aby se uchýlili na místo, kde strávili poslední noc; sám hned odejel s&#160;Klaudií velmi spěšně vyhledat dona Vincence, raněného nebo mrtvého. Dojeli k&#160;místu, kde jej potkala Klaudie, a&#160;nalezli pouze čerstvě prolitou krev; rozhlédli se na všecky strany a&#160;tu odkryli na kopci nějaké lidi i&#160;pochopili, což se ukázalo pravda, že to je don Vincenc, jejž jeho sluhové mrtvého nebo živého odnášejí pohřbít nebo ošetřit. Pospíšili za nimi, a&#160;poněvadž oni jeli pomalu, dohonili je snadno. Nalezli dona Vincence v&#160;náručí jeho sluhů, prosícího je znaveným a&#160;zesláblým hlasem, aby ho tam nechali zemřít, neboť bolest ran nedovoluje prý, aby v&#160;cestě pokračoval.</p>
			<p class="MLP-text">Klaudie a&#160;Roque seskočili z&#160;koní a&#160;přistoupili k&#160;němu: služebníci se polekali přítomnosti Roqueovy a&#160;Klaudie byla zaražena vidouc dona Vincence; půl dojatá, půl přísná přiblížila se k&#160;němu a&#160;berouc ho za ruku pravila: </p>
			<p class="MLP-text">„Kdybys mi byl dal podle naší úmluvy tuto ruku, nikdy bys nebyl v&#160;tomto stavu.“ Zraněný šlechtic otevřel své téměř zavřené oči a&#160;poznávaje Klaudii řekl: „Vidím, krásná a&#160;oklamaná paní, že ty jsi byla, kterás mě zabila, což je trestem nezaslouženým a&#160;nepříslušejícím mým touhám a&#160;mým činům, jimiž jsem tě nikdy nechtěl a&#160;nedovedl urazit.“</p>
			<p class="MLP-text">„Tedy není pravda,“ řekla Klaudie, „že ses hodlal ráno oženit s&#160;Leonorou, dcerou bohatého Balvastra?“</p>
			<p class="MLP-text">„Ovšem, že ne,“ odpověděl don Vincenc, „můj zlý osud ti asi přinesl onu zprávu, abys mě ze žárlivosti připravila o&#160;život. Ale poněvadž jej ztrácím tvou rukou a&#160;v&#160;tvém objetí, pokládám svůj osud za šťastný. A&#160;abych tě ujistil, že je to pravda, stiskni mi ruku a&#160;přijmi mě za manžela, je-li ti libo, neboť nemohu ti poskytnout větší náhrady za křivdu, kterou jsi podle svého domnění ode mne utrpěla.“</p>
			<p class="MLP-text">Klaudie mu stiskla ruku a&#160;srdce se jí sevřelo, že omdlela na zkrvácené hrudi dona Vincence, a&#160;jeho zachvátily smrtelné křeče. Roque nevěděl rozpaky, co činiti. Sluhové běželi pro vodu, aby mu postříkali tvář, přinesli ji a&#160;omyli ho. Klaudie se probudila ze mdlob, ale don Vincenc se z&#160;křečí už nevzpamatoval a&#160;dokonal v&#160;nich svůj život. Klaudie, poznavši, že sladký její snoubenec už nežije, dala se do hlasitého vzlykání, žalovala do nebes, rvala si vlasy vydávajíc je na pospas větru, zranila si obličej vlastníma rukama a&#160;projevovala všechny známky bolesti, jež lze očekávat od zraněného srdce. </p>
			<p class="MLP-text">„Ó, krutá, nerozmyšlená ženo, volala, jak snadno ses rozhodla učinit skutkem zlý úmysl! Ó zuřivá sílo žárlivosti, k&#160;jakému zoufalému konci vedeš toho, kdo ti otevře svá ňadra! Ó snoubenče můj, tvůj nešťastný osud mně v&#160;kořist vydaný, odvedl tě z&#160;manželského lože do hrobu!“</p>
			<p class="MLP-text">Klaudie naříkala tak smutně, že zaslzel i&#160;Roque, zvyklý neprolévat slzy za žádné okolnosti. Plakali sluhové, Klaudie na každém kroku klesala a&#160;celá jejich skupina podobala se táboru smutku a&#160;místu neštěstí. Nakonec Roque poručil sluhům dona Vincence, aby odnesli jeho tělo do vsi jeho otce, jež byla nablízku, k&#160;pohřbení. Klaudie řekla Roquovi, že chce odejít do kláštera, kde byla abatyší jedna z&#160;jejích tet, a&#160;že v&#160;něm míní dokončit svůj život v&#160;společnosti jiného, lepšího a&#160;věčného manžela. Roque pochválil její dobrý úmysl a&#160;nabídl jí svůj průvod, až kam si bude přát, a&#160;slíbil, že bude bránit jejího otce před příbuznými dona Vincence a&#160;třeba před celým světem, bude-li mu chtít ublížiti. Klaudie rozhodně odmítla jeho doprovod a&#160;děkujíc za jeho sliby, jak nejlépe mohla, rozloučila se s&#160;ním v&#160;pláči. Sluhové dona Vincence odnesli jeho tělo, Roque se vrátil k&#160;svým a&#160;to byl konec lásky Klaudie Jeronýmy. Jaký měl být jiný, tkaly-li nit jejího žalostného průběhu nepřemožitelné a&#160;kruté síly žárlivosti?</p>
			<p class="MLP-text">Roque Guinart nalezl své zbrojnoše na místě, kde je byl zanechal, a&#160;u&#160;nich dona Quijota na Rocinantu a&#160;řečnícího k&#160;nim, aby zanechali onoho života stejně nebezpečného pro duši jako pro tělo; ale poněvadž byli většinou Gaskoňci, lid drsný a&#160;zpustlý, řeč dona Quijota do nich příliš nevnikala. Roque se zeptal po svém návratu Sancha Panzy, vrátili-li mu jeho lidé šperky a&#160;předměty, jež uloupili z&#160;osla. Sancho odvětil, že ano, až na tři čepce, které mají cenu tří měst. </p>
			<p class="MLP-text">„Co to povídáš, člověče,“ řekl jeden z&#160;přítomných; „mám je já a&#160;nestojí za tři reály.“</p>
			<p class="MLP-text">„Tak jest,“ řekl don Quijote, „ale můj zbrojnoš je cení tak, jak povídá, poněvadž mi je dal ten, kdo mi je dal.“</p>
			<p class="MLP-text">Roque Guinart nařídil, aby byly hned vráceny; pak rozkázal svým postavit se do řady, dal přinést všechny šaty, šperky a&#160;peníze i&#160;vše, co od posledního dělení uloupili, a&#160;odhadnuv vše krátce, dal odnést zpět věci nedělitelné a&#160;přepočítav je na peníze rozdělil kořist vší své tlupě s&#160;takovou nestranností a&#160;rozvážností, že ani o&#160;vlas nepřekročil spravedlivost a&#160;nezpronevěřil jí ani zrno.</p>
			<p class="MLP-text">Všichni byli spokojeni, uklidněni a&#160;vyplaceni a&#160;Roque řekl donu Quijotovi: </p>
			<p class="MLP-text">„Kdyby vůči nim nebyla zachovávána tato přesnost, nebylo by lze mezi nimi žít.“ </p>
			<p class="MLP-text">Načež Sancho pravil: </p>
			<p class="MLP-text">„Podle toho, co zde vidím, spravedlnost je věcí tak dobrou, že je ji třeba zachovávat i&#160;mezi lupiči.“ </p>
			<p class="MLP-text">Uslyšel to jeden zbrojnoš a&#160;zdvihl pažbu pušky, jíž by byl asi rozbil Sanchovi hlavu, kdyby byl Roque Guinart nevykřikl, aby se mírnil. Sancho se poděsil a&#160;rozhodl se neotevřít ústa, pokud bude mezi těmi lidmi.</p>
			<p class="MLP-text">V&#160;té chvíli přišel zbrojnoš nebo zbrojnoši, rozestavení jako stráže po cestách, aby bděli, kdo jimi přichází, a&#160;zpravovali svého vůdce o&#160;tom, co se děje: </p>
			<p class="MLP-text">„Pane, nedaleko odtud, cestou k&#160;Barceloně, přichází velký houf lidí.“ </p>
			<p class="MLP-text">Na to odvětil Roque: </p>
			<p class="MLP-text"><span>„Uhlídals, jsou-li to ti, kteří hledají nás, nebo ti, které hledáme my?“</span></p>
			<p class="MLP-text">„Ti, které hledáme my,“ odpověděl zbrojnoš. </p>
			<p class="MLP-text">„Tedy kupředu všichni,“ na to Roque, „a přiveďte mi je ihned a&#160;ať vám žádný neuteče.“ </p>
			<p class="MLP-text">Poslechli, don Quijote, Sancho a&#160;Roque zůstali sami a&#160;čekali, koho zbrojnoši přivedou.</p>
			<p class="MLP-text">Zatím řekl Roque donu Quijotovi: </p>
			<p class="MLP-text">„Divným to způsobem života se asi zdá panu donu Quijotovi život náš, divnými naše dobrodružství a&#160;příhody a&#160;všechny nebezpečnými; a&#160;nedivím se tomu, neboť vskutku přiznávám, že není života neklidnějšího a&#160;pohnutějšího než náš. Mne k&#160;němu přiměla nevím jaká touha pomstít se, která má dost síly, aby zmátla srdce nejklidnější: od přírody jsem soucitný a&#160;dobromyslný. Ale jak jsem pravil, touha pomstít urážku, která mi byla způsobena, tak zdolala všechny mé dobré sklony, že setrvávám při tomto řemesle proti svému rozumu. A&#160;jako jedna propast volá jinou a&#160;jeden hřích druhý, nahromadilo se msty tolik, že nejen svou, ale i&#160;cizí obstarávám. Bůh však dovoluje, abych, ztracen v&#160;bludišti svých poblouzení, neztrácel alespoň naději dostat se z&#160;něho do bezpečí.“</p>
			<p class="MLP-text">Don Quijote se podivil slyše Roquova slova, tak dobrá a&#160;rozumná, neboť se domníval, že mezi lidmi podobných řemesel, lupiči, vrahy a&#160;zákeřníky, nemůže být nikdo s&#160;dobrou rozvahou, i&#160;řekl: </p>
			<p class="MLP-text">„Pane Roque, počátkem zdraví je poznání nemoci a&#160;dobrá vůle nemocného užívati léků lékařem předepsaných: Vaše Milost je nemocna, zná svou bolest a&#160;nebesa či lépe Bůh, jenž je naším lékařem, vám poskytne léky k&#160;uzdravení, které léčí zvolna, znenáhla a&#160;ne jako zázrakem; a&#160;poněvadž jste projevil, Milosti, ve své řeči svou rozmyslnost, stačí býti dobré mysli a&#160;očekávati zlepšení nemocného svědomí. Chce-li si pak Vaše Milost uspořiti kus cesty a&#160;snadno se dostati na cestu spásy, pojďte se mnou: naučím vás býti potulným rytířem, přičemž bývá tolik námahy a&#160;neštěstí, že přijmete-li je za pokání, za chvilku vás dovedou do nebe.“ </p>
			<p class="MLP-text">Roque se zasmál radě dona Quijota a&#160;změniv řeč vyprávěl mu tragickou příhodu Klaudie Jeronýmy, která velmi zarmoutila Sancha: neboť se mu zamlouvala krása, nenucenost a&#160;jarost děvčete.</p>
			<p class="MLP-text">Zatím se vrátili zbrojnoši z&#160;výpravy, vedouce s&#160;sebou dva rytíře na koních, dva pěší poutníky a&#160;ženský kočár asi s&#160;šesti sluhy, provázející dámy koňmo i&#160;pěšky, a&#160;dva další mezkaře, náležející rytířům. Zbrojnoši je obstoupili a&#160;vítězi i&#160;přemožení zachovávali hluboké ticho čekajíce, až velký Roque Guinart promluví. Ten se otázal rytířů, kdo jsou, kam míří a&#160;kolik s&#160;sebou vezou. Jeden z&#160;nich odpověděl: </p>
			<p class="MLP-text">„Pane, jsme dva setníci španělské pěchoty, naše prapory jsou v&#160;Neapoli a&#160;míříme se nalodit na čtyři galeje, které prý jsou v&#160;Barceloně a&#160;mají rozkaz odplout na Sicílii. Máme s&#160;sebou asi dvě stě nebo tři sta dukátů, s&#160;nimiž se pokládáme za bohaty a&#160;šťastny, neboť obvyklá chudoba vojáků nedovoluje větších pokladů.“ </p>
			<p class="MLP-text">Roque dal tutéž otázku jako setníku i&#160;poutníkům. Bylo mu odpověděno, že míní odplout do Říma a&#160;že oba dohromady mají asi šedesát realů. Chtěl vědět také, kdo jede v&#160;kočáře a&#160;kam a&#160;kolik má peněz, a&#160;jeden z&#160;jezdců pravil: </p>
			<p class="MLP-text">„V&#160;kočáře jede paní doňa Guiomar de Quiñones, žena vladaře neapolské provincie, s&#160;dceruškou, komornou a&#160;dueňou; nás sluhů, kteří je provázíme, je šest a&#160;peněz máme na šest set dukátů.“</p>
			<p class="MLP-text">„Máme tu tedy,“ řekl Roque Guinart, „devět set dukátů a&#160;šedesát realů: mých vojáků je asi šedesát. Vypočítejte, kolik připadá na každého, neboť jsem špatný počtář.“ Lupiči slyšíce tato slova jali se provolávati: „Ať žije po mnohá léta Roque Guinart navzdory psům, kteří se snaží o&#160;jeho zkázu.“ </p>
			<p class="MLP-text">Setníci byli zřejmě zkormouceni, paní vladařová zesmutněla a&#160;poutníci vidouce konfiskaci svého majetku se nikterak neradovali.</p>
			<p class="MLP-text">Roque je takto držel na chvíli v&#160;napětí; ale nechtěl, aby jejich zármutek dlouho trval, neboť jej bylo znát na dostřel z&#160;ručnice, i&#160;pravil setníkům:</p>
			<p class="MLP-text">„Půjčte mi laskavě, páni setníci, šedesát dukátů a&#160;paní vladařka osmdesát, aby četa, jež mě provází, byla spokojena, neboť opat je živ z&#160;toho, co si vyzpívá, a&#160;pak může pokračovat svobodně a&#160;bez překážky v&#160;své cestě s&#160;průvodním listem, jejž vám dám, aby vám nikdo neublížil, narazíte-li na jiné z&#160;mých čet, které jsem rozsadil zde po okolí. Není nikterak mým úmyslem ubližovat vojákům ani ženám, zvláště ne vznešeným.“ </p>
			<p class="MLP-text">Dlouze a&#160;vybraně poděkovali setníci Roquovi za jeho zdvořilost a&#160;štědrost, již viděli v&#160;tom, že jim nechal vlastní peníze. Paní doňa Guiomar de Quiñones chtěla vystoupit z&#160;kočáru a&#160;zlíbat ruce i&#160;nohy velkého Roqua; ale ten k&#160;tomu rozhodně nesvolil, ba požádal ji za prominutí, že jí ublížil, nucen plnit přesné povinnosti svého zlého řemesla. Paní vladařka poručila jednomu ze sluhů, aby ihned vyplatil osmdesát dukátů, jež na ni připadly, a&#160;setníci již vyňali svých šedesát. Poutníci se chystali odevzdat všechen svůj ubohý majetek, ale Roque jim řekl, aby jen zůstali klidni, a&#160;pravil ke svým: </p>
			<p class="MLP-text">„Z&#160;těch dukátů dostane každý po dvou a&#160;zbude jich dvacet: deset jich bude dáno těmto poutníkům a&#160;druhých deset tomuto dobrému zbrojnoši, ať si na toto dobrodružství v&#160;dobrém vzpomíná.“</p>
			<p class="MLP-text">Bylo mu přineseno psací náčiní, jímž byl vždy opatřen, a&#160;Roque jim sepsal průvodní list pro vůdce svých čet, rozloučil se s&#160;nimi a&#160;propustil je na svobodu celé udivené jeho šlechetností, statečnou povahou a&#160;podivuhodným chováním: pokládali jej spíše za Alexandra Velikého než za pověstného lupiče. Jeden z&#160;banditů řekl svou gaskoňsko-katalánskou řečí: </p>
			<p class="MLP-text">„Ten náš hejtman spíš se hodí za pátera než za lupiče; a&#160;chce-li být od nynějška štědrý, ať rozdává ze svého a&#160;ne z&#160;našeho!“ </p>
			<p class="MLP-text">Nešťastník neřekl to dosti tiše, aby to Roque nezaslechl; chopil se meče a&#160;rozťal mu hlavu téměř vedví, řka: </p>
			<p class="MLP-text">„Takto trestám drzé odmlouvače.“ </p>
			<p class="MLP-text">Všichni byli zděšeni a&#160;žádný se neodvážil slova, v&#160;takové je udržoval kázni.</p>
			<p class="MLP-text">Roque poodešel a&#160;napsal dopis svému příteli v&#160;Barceloně, kde jej zpravil, že je u&#160;něho pověstný don Quijote de la Mancha, ten potulný rytíř, o&#160;němž se tolik vypráví; oznámil mu, že rytíř je nejpůvabnějším a&#160;nejrozumnějším člověkem na světě a&#160;že mu jej za čtyři dny, na den svatého Jana Křtitele, odevzdá na městském pobřeží, ozbrojeného vší zbrojí, na jeho koni Rocinantovi i&#160;se zbrojnošem Sanchem na oslu, a&#160;aby to oznámil jeho přátelům Niarrům, aby se s&#160;ním pobavili; napsal též, že by si přál, aby to potěšení bylo odepřeno nepřátelskému rodu Cadellů, ale že je to nemožné, poněvadž bláznovství a&#160;vtipnosti dona Quijota a&#160;nápady jeho zbrojnoše Sancha Panzy nutně působí zábavu všeobecnou. Toto psaní odeslal po jednom ze svých zbrojnošů, který změnil lupičský šat za selský, odešel do Barcelony a&#160;odevzdal je, komu bylo určeno.</p>
		</div>
</body>
</html>