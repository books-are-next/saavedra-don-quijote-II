<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>don_quijote_de_la_mancha_II-49</title>
		<link href="../Styles/don_quijot_idstyles.css" rel="stylesheet" type="text/css"/>
	</head>
	<body id="don_quijote_de_la_mancha_II" xml:lang="cs-CZ">
		<div>
			<p id="toc_marker-2-9" class="MLP-uroven2-kapitola">KAPITOLA XLIV.,<br/><span class="MLP-znak-tucna-kurziva-11b char-style-override-5">jak se Sancho Panza stal vladařem a&#160;</span><span class="MLP-znak-tucna-kurziva-11b char-style-override-5">co podivného potkalo dona Quijota v&#160;zámku.</span><span class="MLP-znak-kurziva-11b char-style-override-6"></span></p>
			<p class="MLP-text-bez1radku">Prý stojí v&#160;originálu této historie, že překladatel přeložil tuto kapitolu jinak, než ji napsal Cide Hamete, který v&#160;ní žaluje sám na sebe, že vzal do rukou příběh tak suchý a&#160;volnost vylučující, jako je historie o&#160;donu Quijotovi; stále prý musí mluvit jen o&#160;něm a&#160;o&#160;Sanchovi a&#160;nesmí si dopřát odboček a&#160;epizod důležitějších a&#160;zábavnějších; praví, že věnovati stále svou mysl, ruku i&#160;pero jedinému předmětu a&#160;mluviti ústy pouze několika osob je námahou nesnesitelnou a&#160;nevýhodnou pro autora a&#160;že, aby ušel této nevýhodě, vypomohl si v&#160;první části několika povídkami, jako O&#160;nevhodně zvědavém a&#160;O&#160;zajatém setníkovi, které jsou jakoby nezávislé na ději, kdežto všechna ostatní vyprávění obsahují příhody dona Quijota sama a&#160;musila být vypsána. Také prý myslí, že mnozí, pozorně sledující rekovské činy dona Quijota, nevšimnou si povídek a&#160;přejdou přes ně buď spěšně, buď rozmrzele, aniž si uvědomí, co v&#160;nich je půvabu a&#160;umění, které by vynikly, kdyby povídky vyšly o&#160;sobě, mimo bláznovství dona Quijota a&#160;hloupost Sanchovu. Proto do této druhé části nemíní vložit samostatných povídek, ale několik vhodných epizod, vzešlých však z&#160;událostí samých, a&#160;i ty budou v&#160;počtu omezeném a&#160;stručné, jak jen možno. A&#160;poněvadž se omezuje a&#160;uzavírá do úzkých mezí vypravování, ač by byl schopen, mocen a&#160;vzdělán pojednati o&#160;celém vesmíru, žádá, aby jeho práce nebyla zneuznána a&#160;aby byl pochválen, ne snad za to, co napsal, ale za to, co vědomě nenapsal.</p>
			<p class="MLP-text">Pak pokračuje ve vypravování: po obědě toho dne, kdy byl dal Sanchovi rady, don Quijote mu je odevzdal písemně, aby si vyhledal toho, kdo by mu je přečetl; ale sotva mu je dal, už padly do rukou vévodových a&#160;vévoda je přečetl vévodkyni: oba se znovu podivili bláznovství i&#160;moudrosti dona Quijota. Pokračujíce v&#160;žertech poslali toho odpoledne Sancha s&#160;velkým průvodem na místo, jež proň mělo být ostrovem. Ten, komu byl Sancho svěřen, byl vévodův správce, muž rozumný a&#160;vtipný (kde není rozumu, není ani vtipu). Ten byl představoval hraběnku Trojfaldovou s&#160;obratností, o&#160;níž bylo psáno. A&#160;s&#160;touž obratností i&#160;na základě pokynů svých pánů, jak si má se Sanchem vést, vedl si podivuhodně.</p>
			<p class="MLP-text">Stalo se, že když Sancho spatřil toho správce, zdálo se mu, že má obličej jako Trojfaldová, i&#160;pravil obrátiv se k&#160;svému pánovi: </p>
			<p class="MLP-text">„Pane, ať si mě čert vezme, jak tu stojím spravedlivý křesťan, nepřiznáte-li, že tvář toho vévodova správce je docela tváří Doloridinou.“ </p>
			<p class="MLP-text">Don Quijote pohlédl pozorně na správce a&#160;prohlédnuv jej řekl: </p>
			<p class="MLP-text">„Proč by tě měl bráti čert, Sancho, spravedlivého křesťana (ostatně nevím, co chceš říci); tvář Doloridy je sice tváří správcovou, ale proto ještě správce není Dolorida, protože kdyby byl, byl by v&#160;tom velký rozpor. Teď není chvíle na taková ověřování a&#160;také bychom se zapletli do zmateného labyrintu. Věř mi, příteli, že se potřebujeme vřele pomodliti k&#160;Pánu, aby nás oba osvobodil od zlých kouzelníků a&#160;zlých čarodějů.“</p>
			<p class="MLP-text">„To není žert, pane,“ odpověděl Sancho, „ale právě jsem ho slyšel mluvit a&#160;zdálo se mi, že mi zní zrovna do uší hlas Trojfaldové. Dobře, budu mlčet, ale dám si pozor od nynějška, neodkryji-li jiné znamení, aby potvrdilo nebo vyvrátilo mé podezření.“</p>
			<p class="MLP-text">„Tak bude dobře,“ řekl don Quijote, „a řekni mi o&#160;všem, co v&#160;tomto případě objevíš, i&#160;o&#160;všem, co tě potká ve vladařství.“</p>
			<p class="MLP-text">Sancho nakonec odjel s&#160;četnou družinou, oblečen za učence a&#160;zahalen v&#160;široký plášť ze světlé, vlnivé látky, s&#160;čepicí podobnou; seděl na mezku osedlaném za koně a&#160;za ním podle rozkazu vévodova šel jeho osel s&#160;postrojem a&#160;lesklými ozdobami z&#160;hedvábí. Sancho se co chvíli ohlížel po svém oslovi a&#160;byl tak spokojen v&#160;jeho společnosti, že by nebyl měnil s&#160;německým císařem. Při loučení políbil vévodovi a&#160;vévodkyni ruku a&#160;přijal požehnání od svého pána, který mu je udělil v&#160;slzách, a&#160;Sancho je přijal vzlykaje.</p>
			<p class="MLP-text">Laskavý čtenáři, nech v&#160;pokoji šťastně odjížděti dobrého Sancha a&#160;připrav se na dvě mírky smíchu, které ti připraví zpráva, jak si vedl ve svém úřadu, a&#160;zatím věz, co se stalo jeho pánovi té noci. Nezasměješ-li se tomu, alespoň otevři ústa k&#160;podivu, neboť dobrodružstvím dona Quijota musíme se buď diviti, buď smáti.</p>
			<p class="MLP-text">Vypravuje se tedy, že sotva Sancho odjel, don Quijote pocítil svou osamělost, a&#160;kdyby byl mohl jeho poslání odvolat a&#160;vladařství ho zbavit, byl by to učinil. Vévodkyně uviděla jeho smutek a&#160;tázala se po příčině: zda je to nepřítomnost Sanchova; a&#160;v&#160;domě jsou prý zbrojnoši, dueni i&#160;služebné, kteří mu poslouží k&#160;plné spokojenosti. </p>
			<p class="MLP-text">„Jest pravda, moje paní,“ odpověděl don Quijote, „že cítím nepřítomnost Sanchovu; ale to není hlavní důvod, proč se zdám smuten, a&#160;ze všech nabídek Vaší Excelence přijímám a&#160;vybírám jen dobrou vůli, s&#160;níž mi je činíte, jinak prosím Vaši Excelenci, aby mi dovolila v&#160;svém pokoji posloužiti si sám.“</p>
			<p class="MLP-text">„Opravdu,“ pravila vévodkyně, „tak to nesmí být; mají vám sloužit čtyři z&#160;mých služebných, hezké jako květ.“</p>
			<p class="MLP-text">„Pro mne by nebyly květem,“ odvětil don Quijote, „ale trnem, který by mi bodal do duše. Nevstoupí do mého pokoje ani nic podobného, leč by létaly. Jestliže mi chce Vaše Vznešenost i&#160;nadále prokazovati milosti, jichž nezasloužím, dovolte, abych si vedl po své vůli, ve svém pokoji sám si posloužil a&#160;postavil zeď mezi svoji chuť a&#160;cudnost. Nechci ztratit tento svůj zvyk pro štědrost, již mi Vaše Výsost chce prokázati. A&#160;rozhodně budu raději spáti oblečen, než bych dovolil, aby mě někdo svlékal.“</p>
			<p class="MLP-text"><span>„Dosti, dosti, pane done Quijote,“ odpověděla vévodkyně; „co se mne týče, dám rozkaz, aby ani moucha nevstoupila do vašeho pokoje, natož služebná. Nejsem taková, abych mohla ublížit cudnosti pana dona Quijota, neboť – jak jsem seznala – jeho četným ctnostem vládne počestnost. Svlékejte se, Milosti, a&#160;oblékejte o&#160;samotě a&#160;po svém, kdykoliv si přejete; nikdo tomu nebude bránit a&#160;ve svém pokoji najdete nádobu nutnou pro toho, kdo spí v&#160;uzamčeném pokoji a&#160;nechce, by ho přirozená potřeba nutila odemknout. Ať žije sto tisíc let velká Dulcinea z&#160;Tobosa a&#160;ať se její jméno rozšíří po vší zemi, kdyžto zasloužila lásku rytíře tak statečného a&#160;počestného, a&#160;ať milostivá nebesa vnuknou srdci Sancha Panzy, vladaře našeho, chuť skončit brzo své pokání, aby se svět zase potěšil krásou tak velké dámy.“ </span></p>
			<p class="MLP-text">Na to odpověděl don Quijote: </p>
			<p class="MLP-text">„Vaše Výsost promluvila, jak se na Výsost sluší, neboť v&#160;ústech šlechetných dam nemá býti nic nešlechetného. Šťastnější a&#160;známější po světě bude Dulcinea, protože ji Vaše Vznešenost pochválila, než kdyby ji chválili nejvýmluvnější lidé světa.“</p>
			<p class="MLP-text">„Dobře tedy, pane done Quijote,“ odvětila vévodkyně, „je čas povečeřet a&#160;vévoda asi už čeká. Pojďme, Milosti, k&#160;večeři a&#160;lehnete si záhy, neboť cesta, již jste včera vykonal do Candaye, byla dlouhá a&#160;jistě způsobila trochu únavy.“</p>
			<p class="MLP-text">„Necítím žádnou, paní,“ zněla odpověď dona Quijota, „neboť si troufám přísahat Vaší Excelenci, že jsem za celý život neseděl na koni klidnějším a&#160;rovnějšího kroku než Clavileño, a&#160;nevím, co mohlo přivésti Malambruna, aby se zbavil tak lehkého a&#160;dobrého zvířete a&#160;spálil je bez okolků.“</p>
			<p class="MLP-text">„Je možno,“ odvětila vévodkyně, „že litoval, že ublížil Trojfaldové a&#160;družkám i&#160;jiným lidem a&#160;že natropil zla jako čaroděj a&#160;kouzelník a&#160;že chtěl skoncovat se všemi nástroji svého povolání: proto spálil Clavileña jako nástroj hlavní, který ho nejvíce pokoušel, toulaje se po všech zemích; ale jeho popel, trofej nápisu a&#160;statečnost velkého dona Quijota de la Mancha jsou věčné.“</p>
			<p class="MLP-text"><span>Don Quijote znovu poděkoval vévodkyni a&#160;po večeři odešel sám do svého pokoje, nedovoluje nikomu, aby vešel mu posloužit: tak se bál příležitostí, jež by ho mohly svést či donutit porušit počestnou věrnost, již zachovával své paní Dulcinei, stále maje na paměti výbornost Amadisa, květu a&#160;zrcadla potulných rytířů. Zamkl za sebou dveře, odstrojil se za světla dvou svíček, a&#160;když si stahoval punčochy, (ó neštěstí, nehodné takové osoby!) uklouzly mu ne vzdechy, ani něco jiného, co by bylo k&#160;úhoně jeho slušných mravů, ale asi dva tucty ok na punčoše, že se podobala mříži v&#160;okně. Milý pán se neobyčejně zarmoutil a&#160;byl by dal unci stříbra, kdyby byl měl v&#160;pokoji klubko zeleného hedvábí: povídám zeleného, protože punčochy byly zelené.</span></p>
			<p class="MLP-text">Zde zvolal Benengeli a&#160;napsal: </p>
			<p class="MLP-text">„Chudobo, chudobo, nevím, co pohnulo onoho velkého básníka cordovského, aby tě nazval ‚svatým darem, za nějž není vděku‘. Ač jsem Maur, vím ze styků s&#160;křesťany, že svatost záleží v&#160;milosrdenství, pokoře, víře, poslušnosti a&#160;chudobě; ale přesto praví, že Bohu je velmi blízek ten, kdo je pouze chudý, ne ovšem onou chudobou, o&#160;níž praví jeden z&#160;jejich největších svatých: ‚Mějte všechny věci své, jako byste je neměli‘ , neboť tu běží o&#160;chudobu duševní. Ale ty, chudobo pravá, o&#160;níž jedině mluvím, proč se obořuješ ráda na rytíře a&#160;šlechtice více než na jiné? Proč je nutíš záplatovat střevíce a&#160;nosit jeden knoflík kabátu hedvábný, druhý vlněný, třetí skleněný? Proč jejich límce musí být většinou vždy neškrobené a&#160;nesbírané?“ </p>
			<p class="MLP-text">Z&#160;tohoto je zjevno, že nosit škrobené a&#160;sbírané límce je dávnou módou. Pak pokračoval: </p>
			<p class="MLP-text">„Ubohý je šlechtic, který aby uchoval důstojenství, jí špatně a&#160;tajně a&#160;dělá z&#160;párátka pokrytce, užívaje ho na ulici, ač nejedl nic, proč by musil čistit chrup. Ubohý je, pravím, kdo má citlivou čest a&#160;domnívá se, že na míli cesty poznají na něm spravovaný střevíc, propocený klobouk, opotřebovaný plášť a&#160;hladový žaludek!“</p>
			<p class="MLP-text">Tohle vše se vrátilo na mysl donu Quijotovi, když mu pustila oka; ale utěšil se při pohledu na pár cestovních bot Sanchem mu zanechaných, jež si umínil nazítří obout. Nakonec ulehl zamyšlen a&#160;smuten, stejně proto, že mu scházel Sancho, jako pro nenapravitelnou zkázu punčoch, které by byl zašil třebas i&#160;jinobarevným hedvábím, což je z&#160;nejpatrnějších znamení bídy, jež může projevit šlechtic za své dlouhé nouze. Zhasil svíce; nemohl usnout horkem, vstal tedy a&#160;otevřel trochu mřížované okno do pěkné zahrady a&#160;otvíraje uslyšel a&#160;ucítil někoho chodit a&#160;mluvit v&#160;zahradě. Jal se pozorně naslouchat.</p>
			<p class="MLP-text">Hlasy nad ním zazněly mocněji, takže uslyšel tato slova: </p>
			<p class="MLP-text"><span>„Nenuť mne, Emerencie, do zpěvu, vždyť víš, že od chvíle, kdy onen cizinec vkročil do zámku a&#160;mé oči ho spatřily, neumím zpívat, leč pouze plakat. A&#160;spánek mé paní je spíše lehký než těžký a&#160;nechtěla bych za všechny poklady světa, aby nás zde nalezla. I&#160;kdyby však spala dále bez procitnutí, nadarmo bych zpívala, spí-li pevně a&#160;neslyší-li mne ten nový Eneáš, jenž přišel do mého kraje, by mě poranil.“</span></p>
			<p class="MLP-text">„Nedbej na to, milá Altisidoro,“ bylo odpověděno; „vévodkyně spí i&#160;všichni v&#160;tomto domě kromě pána tvého srdce, který probudil tvou duši; právě jsem uslyšela, jak otvírá mřížové okno svého pokoje, a&#160;bezpochyby je tedy vzhůru. Zpívej, ubožačko, tiše a&#160;něžně k&#160;harfě, a&#160;uslyší-li nás vévodkyně, vymluvíme se na horko.“</p>
			<p class="MLP-text">„O&#160;to neběží, Emerencie,“ odpověděla Altisidora, „ale o&#160;to, aby můj zpěv neprozradil mé srdce a&#160;aby ti, kdo nevědí o&#160;mocné síle lásky, mě neměli za lehkomyslnou a&#160;neslušnou dívku. Ale staň se cokoliv, lépe stud na líci než zranění v&#160;srdci.“</p>
			<p class="MLP-text">Hned potom bylo slyšet něžný zvuk harfy. Don Quijote při jejím zvuku ustrnul, neboť si okamžitě vzpomněl na nesčetná podobná dobrodružství s&#160;okny, mřížemi, zahradami a&#160;hudbou, vyznáními lásky a&#160;mdlobami, jak o&#160;nich byl četl ve svých už zničených rytířských románech. Hned si pomyslil, že nějaká vévodkynina dívka se do něho zamilovala a&#160;že z&#160;počestnosti musí svoji touhu tajit; bál se, aby nepodlehl, a&#160;rozhodl se v&#160;duchu, že se nedá; poroučeje se ze vší své mysli a&#160;vůle své paní Dulcinei z&#160;Tobosa rozhodl se vyslechnout hudbu, a&#160;aby naznačil, že poslouchá, napodobil kýchnutí, nad čímž se dívky nemálo zaradovaly.</p>
			<p class="MLP-text">Probravši a&#160;naladivši harfu Altisidora počala tuto romanci:</p>
			<p class="MLP-verse--I">„Ach ty, jenž spíš na loži <br/>na holandských polštářích, <br/>v&#160;hlubokých snech trávíš noc <br/>od soumraku k&#160;svítání.</p>
			<p class="MLP-verse--I para-style-override-3">Nejstatečnější z&#160;rytířů, <br/>co jich Mancha zrodila,<br/>ctnější, požehnanější <br/>nežli zlato Arábie!</p>
			<p class="MLP-verse--I para-style-override-3">Poslyš dívku tesknící, <br/>pěknou, ale nešťastnou, <br/>která v&#160;světle tvých dvou svěc <br/>cítí planout duši svou.</p>
			<p class="MLP-verse--I para-style-override-3">Hledáš dobrodružství jen, <br/>nalézáš však cizí pláč, <br/>zraňuješ a&#160;odpíráš <br/>ranám, jež způsobils, lék.</p>
			<p class="MLP-verse--I para-style-override-3">Pověz, hochu statečný,<br/>— kéž ti Bůh sám požehná&#160;— <br/>zdali v&#160;Libyi ses zrodil <br/>nebo v&#160;Jacy výšinách?</p>
			<p class="MLP-verse--I para-style-override-3">Zda tě hadi kojili, <br/>zdali chůvou byly tvou <br/>drsné rokle pralesů <br/>nebo hrůzné strže hor?</p>
			<p class="MLP-verse--I para-style-override-3">Právem může Dulcinea <br/>mladá, zdravá, statečná <br/>chlubit se, že zkrotila <br/>tygra, dravce divého.</p>
			<p class="MLP-verse--I para-style-override-3">Za to slavnou stane se <br/>od Henares k&#160;Jaramě, <br/>od Taja k&#160;Manzanares <br/>z&#160;Pisnergy k&#160;Arlanze.</p>
			<p class="MLP-verse--I para-style-override-3">Hned bych vyměnila s&#160;ní <br/>a&#160;nádavkem dala jí <br/>svoje šaty nejlepší, <br/>zlatou třásní zdobené.</p>
			<p class="MLP-verse--I para-style-override-3">Kéž bych náruč znala tvoji <br/>neb aspoň tvým nad ložem <br/>mohla hladit hlavu tvou <br/>vyčesávajíc ti vlas.</p>
			<p class="MLP-verse--I para-style-override-3">Žádám příliš, nehodná <br/>milosti tak významné: <br/>nohy tvé bych laskala, <br/>spokojena málem jsouc.</p>
			<p class="MLP-verse--I para-style-override-3">O&#160;šat bych se starala <br/>a&#160;střevíce ze zlata <br/>a&#160;z&#160;damašku punčochy, <br/>plášť holandský bych ti dala.</p>
			<p class="MLP-verse--I para-style-override-3">A&#160;co perel přejemných, <br/>každá jako oříšek; <br/>rovných by jim nebylo, <br/>za zázrak by platily.</p>
			<p class="MLP-verse--I para-style-override-3">Nehleď s skály Tarpejské, <br/>jak zde hynu v&#160;požáru, <br/>krutý manchský Nerone, <br/>nerozněcuj ho už víc!</p>
			<p class="MLP-verse--I para-style-override-3">Dítě, něžná dívka jsem, <br/>do patnácti chybí mi <br/>ještě devět měsíců: <br/>přísahám ti u&#160;své duše!</p>
			<p class="MLP-verse--I para-style-override-3">Nejsem křivá, nekulhám, <br/>zdravé ruce obě mám <br/>a&#160;mé vlasy liliové <br/>k&#160;zemi samé splývají.</p>
			<p class="MLP-verse--I para-style-override-3">Ústa trochu orlí mám, <br/>trochu vyhrnutý nos, <br/>ale zoubky z&#160;topasu.<br/>Krása má jde do nebes.</p>
			<p class="MLP-verse--I para-style-override-3">Posloucháš-li, slyšíš už, <br/>krásnějších že hlasů není, <br/>a&#160;co do mé postavy, <br/>menší je než prostřední.</p>
			<p class="MLP-verse--I para-style-override-3">Všechny moje půvaby <br/>kořistí jsou šípů tvých; <br/>komornou jsem v&#160;domě tom, <br/>Altisidora&#160;– mé jméno.“</p>
			<p class="MLP-text">Zde skončil zpěv poraněné Altisidory a&#160;počal údiv zbožňovaného dona Quijota, který k&#160;sobě s&#160;velkým povzdechem pravil: </p>
			<p class="MLP-text">„Proč mám jen býti tak nešťastným rytířem, že není dívky, aby se do mě nezamilovala, jak na mne pohlédne! Cožpak má býti tak krátké štěstí nevyrovnatelné Dulciney z&#160;Tobosa, že ji nenechají samotnu těšiti se z&#160;nesrovnatelné stálosti mé? Co na ní chcete, královny? Proč ji pronásledujete, císařovny? Proč na ni dotíráte, dívky čtrnáctileté a&#160;patnáctileté? Nechte ji, dovolte ubohé, ať zvítězí, ať se těší a&#160;raduje z&#160;osudu, který jí Amor uchystal vzdávaje jí mé srdce a&#160;odevzdávaje jí mou duši. Pohleď, dave zamilovaných, že jenom pro Dulcineu jsem cukrový a&#160;pro všechny ostatní pouze kamenný; pro ni jsem medem a&#160;pro vás pelyňkem. Pro mne jediná Dulcinea je krásná, rozumná, počestná, řádná a&#160;urozená, a&#160;ostatní jsou ošklivé, hloupé, lehké a&#160;špatného rodu. Příroda mě uvedla na svět, abych byl její a&#160;ničí jiný. Ať Altisidora pláče nebo zpívá, ať si zoufá dáma, pro niž mě ztloukli v&#160;zámku zakletého Maura! Já musím býti Dulcinein v&#160;každém případě, musím býti čistý, slušný a&#160;počestný přes všechny čarodějné moci světa.“</p>
			<p class="MLP-text">Přitom rázně zavřel okno a&#160;sklíčen i&#160;smuten, jako by ho bylo potkalo velké neštěstí, ulehl na lože, kde ho zatím necháme, neboť nás volá velký Sancho Panza chtěje počít své slavné vladaření.</p>
		</div>
</body>
</html>