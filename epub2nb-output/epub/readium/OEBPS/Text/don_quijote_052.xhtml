<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>don_quijote_de_la_mancha_II-47</title>
		<link href="../Styles/don_quijot_idstyles.css" rel="stylesheet" type="text/css"/>
	</head>
	<body id="don_quijote_de_la_mancha_II" xml:lang="cs-CZ">
		<div>
			<p id="toc_marker-2-7" class="MLP-uroven2-kapitola">KAP<a id="x.5175"></a>ITOLA XLII.<br/><span class="MLP-znak-tucna-kurziva-11b char-style-override-5">o&#160;tom, jak don Quijote napomenul Sancha Panzu, než se odebral vládnout na ostrov, i&#160;o&#160;jiných veledůležitých věcech.</span><span class="MLP-znak-kurziva-11b char-style-override-6"></span></p>
			<p class="MLP-text-bez1radku">Se šťastným a&#160;rozkošným výsledkem dobrodružství s&#160;Doloridou byli vévoda a&#160;vévodkyně tak spokojeni, že se rozhodli v&#160;žertech pokračovat, vidouce, že i&#160;nadále budou brány za bernou minci. Tudíž dali svým služebníkům a&#160;poddaným pokyny a&#160;rozkazy, jak se chovat k&#160;Sanchovi za jeho vlády na slíbeném ostrově, a&#160;druhého dne, to jest v&#160;den po letu Clavileñově, řekl vévoda Sanchovi, aby se připravil a&#160;přichystal jít vladařit, neboť prý ostrované naň již čekají jako na májový déšť. Sancho se poklonil řka: </p>
			<p class="MLP-text">„Od chvíle, kdy jsem sestoupil z&#160;nebes a&#160;z&#160;jejich výše spatřil zemi a&#160;uviděl ji tak malou, přešla mě z&#160;velké části má velká chuť být vladařem. Neboť jaká sláva je vládnout zrnku hořčice a&#160;jaké důstojenství nebo moc řídit půl tuctu lidí velkých jako lískový ořech; vskutku, nezdálo se mi jich být více na zemi. Kdyby mi Vaše Milost laskavě dala kousíček nebe, a&#160;třebas by bylo jen půl míle, vzal bych jej raději než největší ostrov na světě.“</p>
			<p class="MLP-text">„Hleďte, příteli Sancho,“ odpověděl vévoda, „nemohu nikomu dát nebe ani co by za nehet, neboť takový dar a&#160;milost jsou vyhrazeny Bohu jedinému. Dávám vám, co vám mohu dát, totiž řádný ostrov, kulaťoučký a&#160;dobře stavěný a&#160;neobyčejně úrodný a&#160;bohatý, kde – dovedete-li pracovat – můžete pozemským bohatstvím vysloužit si nebeské.“ </p>
			<p class="MLP-text">„Dobře tedy,“ odvětil Sancho, „dejte mi ten ostrov a&#160;já budu hledět být vladařem takovým, abych došel nebe vzdor všem darebákům. Nedělám to, abych se povznesl ze svého stavu a&#160;stal se něčím více, ale abych okusil, jak chutná být vladařem.“</p>
			<p class="MLP-text">„Okusíte-li to jednou, Sancho,“ pravil vévoda, „obětujete všechno za vladaření, neboť není sladší věcí než rozkazovat a&#160;být poslouchán. Jistě, až se stane váš pán císařem, a&#160;jistě jím bude, jak poměry ukazují, císařství mu už nikdo neodejme a&#160;bude ho trápit a&#160;tížit v&#160;duchu, že není už dávno císařem.“</p>
			<p class="MLP-text">„Pane,“ odvětil Sancho, „myslím, že je dobré vládnout, a&#160;třebas i&#160;jen stádu dobytka.“</p>
			<p class="MLP-text">„Ať mě pochovají s&#160;vámi, Sancho,“ na to vévoda, „ale vy víte všecko! Doufám, že budete vladařem takovým, jak váš rozum slibuje. Budiž tedy, vězte, že už ráno se odebéřete vládnout na ostrov. Dnes večer vám přichystají náležitý šat, jejž budete nosit, a&#160;vše nutné k&#160;vašemu odjezdu.“</p>
			<p class="MLP-text">„Ať si mě obléknou,“ pravil Sancho, „jak chtějí; ať nosím cokoliv, zůstanu Sancho Panza.“</p>
			<p class="MLP-text">„To je pravda,“ řekl vévoda, „ale šat se má řídit podle úřadu nebo důstojenství a&#160;nebylo by dobře, aby se právník oblékal jako voják, ani voják jako kněz. Vy, Sancho, budete oblečen částečně jako učenec, částečně jako vojevůdce, poněvadž na ostrově, který vám dávám, je potřebí stejně učenosti jako zbraní a&#160;stejně zbraní jako učenosti.“</p>
			<p class="MLP-text">„Učený moc nejsem,“ na to Sancho, „protože neznám ani abecedu; ale k&#160;dobrému vladaření stačí držet se Krista. Zbraní, jež mi dáte, budu užívat, pokud nepadnu, a&#160;pak pomoz Pánbůh!“</p>
			<p class="MLP-text">„Budete-li toto mít na paměti,“ pravil vévoda, „nemůžete, Sancho, v&#160;ničem chybit.“</p>
			<p class="MLP-text">Zatím přišel don Quijote, a&#160;zvěděv, co se děje i&#160;jak rychle má nastoupit Sancho své vladaření, s&#160;vévodovým svolením vzal jej za ruku a&#160;odešel s&#160;ním do svého pokoje, aby mu poradil, jak si vést ve svém úřadě. Vešed do pokoje, zavřel dveře za sebou a&#160;přinutil téměř násilím Sancha, aby usedl vedle něho. Pak mu vážně pravil:</p>
			<p class="MLP-text">„Nekonečné díky vzdávám nebi, příteli Sancho, že se ti zdařilo dojít štěstí dříve, než jsem svůj dobrý osud potkal já. Chtěl jsem ti zaplatiti tvé služby a&#160;čekal jsem na své štěstí a&#160;zatím jsem teprv na jeho počátku, kdežto ty, předčasně a&#160;proti rozumnému očekávání, dosáhls odměny svých přání. Jiní podplácejí, obtěžují, prosím, pracují dnem i&#160;nocí, dožadují se a&#160;závodí, a&#160;přece nedosáhnou toho, oč usilují; přijde jiný, neví ani jak, a&#160;dostane se mu úřadu a&#160;hodnosti, o&#160;niž se mnozí ucházeli; zde se dobře hodí přísloví, že dobré i&#160;zlé čeká na ctižádostivé. Ty, který proti mně jsi hlupák, bez časného vstávání a&#160;nočního bdění, beze všeho přičinění, pouhým vánkem, který k&#160;tobě zavál z&#160;potulného rytířství, stal ses vladařem ostrova jakoby nic. To vše ti říkám, Sancho, abys nepřičítal milost, jíž jsi dosáhl, svým zásluhám, ale abys děkoval nebesům, která klidně řídí věci, a&#160;také povolání rytířskému, jež v&#160;sobě obsahuje vznešenost. Otevři srdce víře v&#160;to, co ti pravím, a&#160;poslouchej, synu, pozorně mne, svého Katona, který ti chce poradit a&#160;být ti Severkou, vedoucí tě do jistého přístavu z&#160;bouřlivého moře, na něž se vydáš. Neboť úřady a&#160;vysoké hodnosti nejsou nic jiného než hluboké zátoky zmatků. Zaprvé, synu, musíš se báti Boha; v&#160;bázni boží je moudrost, a&#160;budeš-li moudrý, nemůžeš v&#160;ničem pochybit. Zadruhé, uvědom si, co jsi, snaže se poznat sám sebe, což je nejnesnadnějším poznáním, jež si lze představiti. Budeš-li se znáti, nebudeš se nafukovati jako žába, která se chtěla srovnávat s&#160;volem. Kdybys to dělal, vzpomínka, že jsi doma pásal prasata, bude ti jako ošklivé nohy pod chvostem tvého bláznovství.“</p>
			<p class="MLP-text">„To je pravda,“ odpověděl Sancho, „ale to bylo, když jsem byl hochem; později, jako mladík, pásl jsem husy a&#160;ne prasata. Ale zdá se mi, že na tomhle nezáleží, neboť ne všichni, kdo vládnou, pocházejí z&#160;královského rodu.“</p>
			<p class="MLP-text">„Zajisté,“ odvětil don Quijote, „a proto ti, kdo nejsou šlechtici původem, mají provázeti důstojnost svého úřadu mírnou laskavostí, která vedena rozvážností je uchrání zlomyslného šepotu, jemuž neujde žádný stav. Buď pyšen, Sancho, na nízkost svého původu a&#160;nestyď se říkat, že pocházíš ze sedláků – tak vida, že se pro to nezlobíš, nikdo tě tím nebude zlobit, ba bude ti k&#160;větší cti býti pokorným poctivcem než pyšným hříšníkem. Nespočetní jsou ti, kdo z&#160;nízkého rodu zrozeni došli nejvyšších hodností v&#160;církvi a&#160;státu; na důkaz toho mohl bych ti dáti tolik příkladů, že by tě unavily. Pohleď, Sancho, budeš-li se spravovati ctností a&#160;honositi se činy ctnostnými, není třeba, abys záviděl těm, kdo měli za předky knížata a&#160;šlechtice, neboť krev se dědí, ale ctnosti se těžce nabývá a&#160;ctnost sama o&#160;sobě platí více než krev. Stane-li se následkem toho kdy, že tě přijde na ostrově navštívit někdo z&#160;tvých příbuzných, nevyháněj ho, ani neurážej, ale přijmi, pohosti a&#160;obdaruj; tak se zachováš nebi, jež nemá rádo, aby někdo pohrdal tím, co stvořilo, a&#160;naplníš, i čím jsi povinen přírodě zákony řízené. Vezmeš-li si k&#160;sobě svou ženu (neboť není dobře, aby vladaři byli dlouho bez manželek), poučuj ji, napomínej a&#160;zbav ji její původní hrubosti: vše, co moudrý vladař získá, obyčejně zkazí a&#160;utratí hrubá a&#160;hloupá žena. Jestliže ovdovíš (což se může státi) a&#160;budeš-li moci dík svému úřadu hledati ženu lepší, neber si takovou, aby ti byla za udici a&#160;vnadidlo. Neboť vpravdě ti říkám, že za vše, co žena soudcova přijme, bude se musit její manžel zodpovídati v&#160;sídle posledním, kde po smrti čtyřnásobně zaplatí účty, o&#160;které se zaživa nestaral.</p>
			<p class="MLP-text">Nikdy se nedej vésti zákonem zvůle, poněvadž to dělají hlupáci, kteří se mají za chytráky. Ať slzy chuďasovy v&#160;tobě probouzejí více soustrasti, nikoliv však více práva než důvody bohatcovy. Snaž se odkrýt pravdu mezi sliby a&#160;dary bohatého jako v&#160;nářku a&#160;naléhání chudého. Když je možno a&#160;hodno užíti laskavosti, neuvaluj celou přísnost zákona na viníka, neboť pověst soudce přísného není lepší než pověst soudce milosrdného. Jestliže snad nakloníš váhu spravedlnosti, ať to není pod tíží daru, ale pod tíží slitování. Přijde-li ti souditi při některého tvého nepřítele, přestaň mysliti na svou urážku a&#160;mysli na právo případu. Ať tě vášeň vlastní neoslepuje ve při cizí; neboť chyby, kterých by ses tehdy dopustil, byly by většinou bez nápravy; pakliže bys je mohl napravit, bylo by to na škodu tvé pověsti, ba i&#160;svého jmění. Přijde-li hezká žena žádat tě o&#160;spravedlnost, nehleď na její slzy a&#160;neposlouchej její nářek a&#160;rozvaž dlouze podstatu její žádosti, nechceš-li, aby tvůj rozum vzal za své v&#160;jejím nářku a&#160;tvá dobrota v&#160;jejím vzdychání. Nekárej slovy ty, jež máš trestat skutky, neboť nešťastnému stačí trest sám a&#160;netřeba k&#160;němu přidávat zlé řeči. Viníka, kterého stihne tvá spravedlnost, pokládej za ubožáka stiženého okolnostmi zkažené přirozenosti naší, a&#160;pokud jen budeš moci bez újmy strany protivné, buď milosrdný a&#160;mírný; neboť, ač boží vlastnosti jsou všecky stejné, více září a&#160;vyniká pro náš pohled boží milosrdenství než boží spravedlnost.</p>
			<p class="MLP-text">Budeš-li poslušen těch naučení a&#160;pravidel, Sancho, dlouhého věku se dožiješ, tvá pověst bude věčná, odměna vrchovatá, štěstí nevýslovné, oženíš své syny podle své vůle, oni a&#160;vnuci dosáhnou titulů, budeš žít v&#160;klidu a&#160;míru s&#160;lidmi a&#160;na posledních krocích života stihne tě krok smrti v&#160;zralém a&#160;blaženém stáří a&#160;zatlačí ti oči něžné a&#160;jemné ruce tvých pravnuků. Co jsem ti dosud řekl, jsou naučení k&#160;ozdobě tvého ducha. Poslyš nyní tak, jež mají sloužiti k&#160;ozdobě těla.“</p>
		</div>
</body>
</html>