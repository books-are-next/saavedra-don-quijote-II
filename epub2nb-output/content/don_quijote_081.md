---
title: "KAPITOLA LXXI\\.o\_tom, co potkalo dona Quijota a\_jeho zbrojnoše Sancha cestou\_domů\\."
contentType: prose
---

Don Quijote, přemožený a štvaný, jel nesmírně zamyšlen, ale z druhé strany i značně vesel. Jeho smutek byl působen jeho porážkou, jeho veselost uvážením schopnosti Sanchovy projevené vzkříšením Altisidory, ač jen po jistém váhání uvěřil, že zamilovaná dívka byla opravdu mrtva. Sancho nebyl vesel vůbec, protože ho zarmucovalo, že Altisidora nesplnila slovo a nedala mu košile; přemýšleje o tom pravil pánovi:

„Zajisté jsem, pane, nejnešťastnější lékař na světě; svět nosí na sobě doktory, co zabijí nemocného, jejž ošetřují, a chtějí dostat zaplaceno za svou práci, že podepsali jen nějakou ceduličku na lék, který nedělají ani oni, ale lékárník, a ty, nemocný hlupáku, užívej! Ale mně, kterého cizí zdraví stojí krev, šňupky, štípání, píchání a rány bičem, nedají ani troník. Ale povídám, že, přinesou-li mi na krk nějakého jiného nemocného, budou mě musit podmazat, abych se o něho staral, protože opat žije z toho, co si vyzpívá, a nechci si myslit, že mi nebesa dala moc, kterou mám, abych z ní udílel nazdařbůh kdekomu.“

„Máš pravdu, příteli Sancho,“ odpověděl don Quijote, „a Altisidora si nevedla vůbec dobře, nedala-li ti slíbené košile. Tvoje moc je sice gratis data a nestála tě žádnou námahu, ale námahou tu je dávati se tělesně mučiti. O sobě ti mohu říci, že kdyby sis přál plat za výprask na vysvobození Dulcineino, dal bych ti jej slušný; ale nevím, zda léčení to připouští plat, a nechtěl bych, aby cena zbavovala lék účinku. Přes to se mi zdá, že nepřijdeme o nic zkouškou. Rozmysli si, Sancho, kolik chceš, a namrskej si hned a zaplať si hotovými a vlastní rukou, neboť vezeš u sebe mé peníze.“

Na tuto nabídku otevřel Sancho oči a uši dokořán a ve svém srdci projevil ochotný souhlas s výpraskem a řekl svému pánovi:

„Tedy dobře, pane, rád chci uspokojit Vaši Milost v tom, čeho si žádá, a na svůj prospěch, neboť láska k mým dětem a ženě mě nutí k zištnosti. Povězte mi, Milosti, kolik mi zaplatíte za každou ránu, již si dám?“

„Kdybych ti měl zaplatiti, Sancho,“ odpověděl don Quijote, „úměrně k velikosti a hodnotě léku, poklad benátský a doly v Potosí by ti nestačily k zaplacení; přesvědčí se, kolik s sebou máš mých peněz, a urči si cenu za každou ránu.“

„Ran je,“ odvětil Sancho, „tři tisíce tři sta a ještě něco; dal jsem si z nich asi pět, ostatní zbývají; odpočtěme těch pět od ostatních a máme jich tři tisíce tři sta; bude-li každá po čtvrtrealu (a laciněji nedám, kdyby celý svět poroučel), přijde to na tři tisíce tři sta čtvrtrealu, to jest tisíc pět set půlrealů a sto padesát půlrealů; z těch máme pětasedmdesát realů, které přidáme k sedmi stům padesáti, i dělá to celkem osm set dvacet pět realů. Ty si odpočtu od těch, které nesu Vaší Milosti, a vrátím se domů bohat a spokojen, ač zpráskán; ale koláče nejídá nikdo…, a to stačí.“

„Ó požehnaný Sancho, předrahý Sancho,“ odpověděl don Quijote, „jak ti budeme zavázáni, Dulcinea i já, po všechny dny života, jichž nám nebesa dopřejí! Vrátí-li se do ztracené podoby (a není možno, aby se nevrátila), neštěstí její se promění v štěstí a má porážka v nejblaženější triumf. A uvaž, Sancho, kdy míníš započíti s trestem, neboť, zkrátíš-li lhůtu, přidám ti sto realů.“

„Kdy?“ na to Sancho; „ještě dnes v noci. Hleďte, Milosti, abychom ji strávili v polích, pod širým nebem, a já si rozsekám tělo.“

Noc přišla, očekávána donem Quijotem s největší možnou úzkostí; zdálo se mu, že kola vozu Apollova se polámala a že se den nezvykle protahuje, jako se děje milencům, kteří nikdy nemohou ukojit velikost své touhy. Nakonec zajeli pod příjemné stromy stojící poněkud stranou cesty a tam opustivše sedlo oslovo i Rocinantovo natáhli se do zelené trávy a pojedli ze zásob Sanchových. Sancho upletl z ohlávky a podpínky oslovy mocný a ohebný karabáč a odešel asi na dvacet kroků od pána mezi několik buků.

Don Quijote, vida smělost a jarost, s níž šel, mu řekl:

„Hleď, příteli, ať se nerozbiješ na kusy, dbej, aby rána šla po ráně, a nesnaž se spěchati příliš, aby ti uprostřed nedošel dech; míním, že se nesmíš tlouci tak tvrdě, abys zemřel dřív, než dojdeš žádaného počtu. A abys o nic nepřišel snad mylným počtem, já se postavím opodál a budu na svém růženci počítati rány, které si dáš. Nebesa ti přejtež, jakož dobrý tvůj úmysl zaslouží.“

„Kdo poctivě splácí, nemá strach o zástavu,“ řekl Sancho, „myslím dávat si takové, aby mne nezabily, ale bolely, neboť v tom asi záleží podstata tohoto zázraku.“

Svlékl se potom do půl těla, popadl provaz, počal se bít a don Quijote jal se počítat rány. Sancho se udeřil asi šestkrát nebo osmkrát, potom se mu však žert zdál trochu nesnadný a cena příliš nízká; zastavil se trochu a řekl svému pánovi, že běží o mýlku, protože každá rána zaslouží být zaplacena půlrealem, a ne čtvrtrealem.

„Pokračuj, Sancho, a neumdlévej,“ řekl mu don Quijote, „zdvojnásobím ti cenu.“

„Tak děj se vůle boží,“ pravil Sancho, „a ať rány prší!“

Ale darebák přestal si je vyplácet přes záda a bil do stromů, vždychaje občas, jako by s každou z nich mu byla rvána duše. Něžná pak duše dona Quijota, který se bál, aby se Sancho nepřipravil o život a svou neopatrností nepřekazil splnění jeho touhy, vnukla mu tato slova:

„Ve jménu tvého života, příteli, ať věc přestane na tomto, neboť se mi lék zdá velmi krutý a není zmeškáno; Zamory také nedobyli za hodinu. Počítal-li jsem dobře, dal sis přes tisíc ran; zatím to stačí, neboť osel, řečeno sprostě, snese náklad, ale ne přetížení.“

„Nikoliv, pane,“ na to Sancho, „o mně se nesmí říkat: ‚za malou práci velký plat‘. Odejděte, Milosti, ještě trochu a dovolte mi dát ještě asi tisíc ran; takto si odbudeme úlohu na dvakrát a ještě nám kus sukna zbude.“

„Když jsi v tak dobrém rozpoložení,“ řekl don Quijote, „nebe ti pomoz a bij se, já se vzdálím.“ Sancho se dal znovu do práce s takovou prudkostí, že již tloukl kůru z mnoha stromů: s takovou krutostí se bičoval; a dav nesmírnou ránu do buku vykřikl:

„Zde umře Sanson a všichni, kdo jsou s ním!“

Don Quijote přiběhl hned na bolestné to zvolání a úder nelítostného biče, uchopil spletenou ohlávku sloužící Sanchovi za karabáč a řekl:

„Nedovoluj osud, příteli Sancho, abys pro mé zalíbení přišel o život, jenž má sloužit k výživě tvé ženy a tvých dětí; ať Dulcinea čeká na lepší okolnosti. Já se zdržím v mezích příznivé naděje a dočkám, až nabudeš nových sil, aby byla tato věc skončena k všeobecné spokojenosti.“

„Když si toho Vaše Milost přeje,“ odpověděl Sancho, „buďsi s Pánembohem a přehoďte mi svůj plášť přes ramena, protože se potím a nechtěl bych nastydnout: začátečníkům v kajícnictví vždy hrozí tohle nebezpečí.“

Don Quijote uposlechl, sám zůstal odkryt a přikryl Sancha, který spal až do svítání; pak se znovu vydali na cestu, až se zastavili, tentokrát v osadě asi tři míle vzdálené.

Seskočili z koní u hospody, kterou don Quijote uznal za hospodu, a ne za hrad s příkopem, věžemi, mříží v bráně a padacím mostem, neboť od své porážky vedl si ve všem s lepším rozumem, jak se brzo poví. Vykázali jim přízemní pokoj, jenž měl místo čalounů několik starých plátěných maleb, jaké na vsi bývají. Jedna velmi neuměle představovala únos Heleny, když smělý host ji uloupil Menelaovi, a druhá příběh Didony a Eneáše: Dido stála na vysoké věži a dávala znamení polovicí přikrývky prchajícímu hostu, jenž odplouval ořem na fregatě či brigantině. Don Quijote znamenal na obou výjevech, že Helena neodcházela příliš nerada, ale šibalsky se po straně smála, ale krásná Didona prolévala slzy jako ořechy; vida to pravil:

„Tyto dvě dámy byly přenešťastny, poněvadž se nezrodily v našem věku, a já zase jsem nešťasten přede všemi, že jsem se nezrodil ve věku jejich; neboť kdybych byl potkal tyto pány, ani Trója nebyla by byla zapálena, ani Kartágo zničeno, protože všechno to neštěstí bylo by odvráceno tím pouze, že bych byl zabil Parida.“

„Já se vsadím,“ řekl Sancho, „že za nějakou dobu nebude krčmy, hospody, hostince a holičského krámku, kde by nebyla vymalována historie našich slavných činů. Ale přál bych si, aby ji vymalovaly ruce dovednějšího malíře, než byl tento.“

„Máš pravdu, Sancho,“ pravil don Quijote, „neboť tento malíř je jako Orbaneja, malíř, který byl v Úbedě; ten, když se ho ptali, co maluje, říkal: ‚Co z toho bude,‘ a když náhodou vymaloval kohouta, napsal pod něj ‚Toto je kohout‘, aby si nemyslili, že to je liška. Takový se mi zdá, že asi je, Sancho, malíř nebo spisovatel, což je totéž, který vydal na světlo historii toho nového dona Quijota, která vyšla: maloval nebo psal to, co z toho bude. Nebo byl také jako jistý básník, který žil v minulých letech u dvora: jmenoval se Mauleón a odpovídal hbitě na všechny možné otázky; kdosi se ho zeptal, co znamená ‚Deum de Deo‘ a on na to: ‚Dej, kam dej!‘ Ale nechme toho a pověz mi, Sancho, míníš-li si vyplatiti dnes v noci druhou dávku, a jestliže ano, zda pod střechou nebo pod širým nebem.“

„Pane Bože,“ na to Sancho, „to, co si mám v úmyslu dát, mohu zrovna tak doma jako v poli; ale přece bych si přál, aby to bylo mezi stromy, neboť se mi zdá, že mě jaksi provázejí a pomáhají snášet má muka zázračně.“

„Učiníme tedy jinak, milý Sancho,“ odpověděl don Quijote, „a abys nabral sil, necháme to až do své vsi, neboť tam dorazíme nejpozději pozítří.“

Sancho odvětil, že učiní po jeho přání, ale on že by si přál ukončit záležitost krátce, za teplé krve pokud je mlýn v chodu, neboť v prodlévání je často nebezpečí; také prý „přičiň se a Bůh ti požehná“ a „víc platí jedno tu máš, než dvě dám ti“ a „lepší vrabec v hrsti než holub na střeše.“

„Už dost přísloví, Sancho, pro jediného Boha,“ řekl don Quijote, „zdá se, že se vracíš k sicut erat. Mluv zvolna, jednoduše a nepopleteně, jak jsem ti už mnohokráte radil, a uvidíš, že se ti to stokrát vyplatí.“

„Nevím, co to mám za neštěstí,“ odpověděl Sancho, „že nemohu mluvit rozumně bez přísloví a že není přísloví, jež by se mi nezdálo rozumné. Ale polepším se, budu-li moci.“

A tím skončil, pro tentokrát, svou řeč.
