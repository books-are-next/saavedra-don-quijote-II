---
title: "KAPITOLA XXVI., pokračující v\_půvabném dobrodružství loutkáře a\_vypravující jiné opravdu zajímavé věci."
contentType: prose
---

  

Umlkli Tyrští a Trojané, totiž chci říci, že všichni diváci pozorně poslouchali vykladače tajemství, když tu se za jevištěm ozvalo bubnování, hlas trubek a rachocení četných děl; hluk na okamžik utichl a tlumočník zvolal:

„Tato pravdivá hra, která se nyní Vašim Milostem předvádí, vzata jest přesně z francouzských kronik a španělských románů, které jdou od úst k ústům starých i mladých po ulicích. Hra představuje osvobození Melisendry, zajaté Maury ve španělském městě Sansueni, jejím manželem panem donem Gaiférem; městem Sansuení zvalo se kdysi nynější město Zaragoza; ale povšimněte si, Milosti, jak hraje don Gaiféros v kostky, jak také říká báseň:

_U stolu při hře sedí don Gaiféros,  
na svou už dávno nemyslí Melisendru._

Osoba, která právě vystupuje na jeviště s korunou na hlavě a žezlem v pravici, jest Karel Veliký, domnělý otec Melisendřin. Nelíbí se mu zahálčivý způsob života a lhostejnost jeho zetě a přichází jej pokárat. Poslyšte, jak důrazně a prudce jej napomíná, jako by jej chtěl několikráte přetáhnout žezlem přes hlavu; někteří spisovatelé dokonce tvrdí, že to učinil; když mu dokázal, jaká záhuba hrozí jeho cti, nepostará-li se o osvobození své manželky, pravil mu prý:

_Dosti jsem pověděl vám, vězte! –_

Povšimněte si, Milosti, jak císař se odvrací a odchází, nevšímaje si rozhněvaného dona Gaiféra, který prudce zahazuje desku a žádá, aby mu připravili zbraň; prosí svého bratrance dona Rolanda o meč Durindanu, ten však odmítá, že nemůže, nabízeje mu ale svůj doprovod na té nebezpečné výpravě, kterou podniká; ale rozhněvaný hrdina zdráhá se přijmout tvrdě, že sám dovede vysvoboditi svou manželku, třeba byla skryta v nejhlubších útrobách země; potom ozbrojen vydává se na cestu.

Pohleďte, Milosti, na onu věž, kterou je možno spatřiti; je to jedna z věží maurského hradu zaragozského, nyní nazývaného Alfafería; dáma v maurském oděvu na balkoně jest sličná Melisendra, která odtamtud často se dívala na cestu do Francie a vzpomínala ráda v zajetí na Paříž a svého manžela. Nyní uvidíte však něco nového a dosud vámi nevídaného. Zajisté vidíte toho Maura tiše se kradoucího s prstem na ústech za Melisendru? Všimněte si, jak ji rychle políbil na rty a ona si uplivla a utírá si ústa bílým rukávem košile; pláče a rve si zoufalstvím krásné vlasy, jako by ony byly vinny tím zločinem? A nyní pohleďte: onen vznešený Maur, kterého vidíte v sloupoví, jest král Marsilio Sansueňský; zpozoroval drzost Maurovu a přes to, že jest jeho příbuzným a věrným přítelem, poroučí, aby jej svázali, vyplatili mu dvě stě ran a vedli jej městem s hlasateli napřed, biřici vzadu, jak bylo zvykem; vidíte, jak již tamhle skoro vykonávají jeho rozkaz, ačkoliv zločin vlastně ještě nedokonán, ale Maurové neznají odkladů ani dlouhého odvolávání, jako to je u nás.“

„Chlapče, chlapče,“ pravil nahlas don Quijote, „vykládejte ten svůj příběh krátce bez průtahů a rozvláčností, neboť chce-li člověk poznati řádně pravdu, je třeba mnoha důvodů a důkazů.“

Na to se ozval vzadu mistr Pedro:

„Hochu, zbytečně mnoho nemluv a dělej a poslechni rozkaz pána, který tomu jistě dobře rozumí; nejlepší je pěkně prostý zpěv, beze všech kudrlinek.“

„Poslechnu vás,“ řekl hoch a pokračoval:

„Ten člověk blížící se v gaskoňském plášti je sám don Gaiféros, očekávaný toužebně manželkou, jež spokojena s potrestáním drzého Maura radostně a klidněji vstoupila na balkon věže; a myslíc, že mluví s nějakým pocestným, mluví vše, co jest v této romanci, se svým manželem:

_‚Rytíři, do Francie míříš?  
Ptej se tam po Gaiferovi!‘_

Nebudu však v tom pokračovati, poněvadž rozvláčnost obyčejně nebaví; vizte jen, že don Gaiféros odhrnuje plášť a nyní poznáváte z radostných posunků Melisendřiných, že jej poznala; teď sestupuje z balkonu, aby odjela na koni za svým manželem. Ale ubohá! Cíp sukně uvázl za železnou tyč balkonu a zůstává viseti, nemohouc sestoupiti dolů. Ale dobré nebe, jak vidíte, vysvobozuje i z nejhorší bídy; don Gaiféros přijíždí a prudce ji strhne na zem; nedbaje, že se jí roztrhá drahá sukně; pak ji rychle vyzvedne na hřbet koně obkročmo jako muže a žádá ji, aby ho zezadu objala kol hrudi, aby nespadla; paní Melisendra obyčejně takto nejezdí. Všimněte si, že i kůň prozrazuje řehtáním svou radost nad krásným a odvážným břemenem, nesa svého pána i paní. Rychle se obrátivše opouštějí město a spěchají vesele a rozjařeně k Paříži. Jeďte s Bohem, upřímní milenci, jimž se žádný nevyrovná! Dojeďte šťastně do své vlasti, kterou milujete, bez překážek a nástrah na blahé cestě! Kéž spatří zraky vašich známých a přátel, jak žijete klidně dny života, a nechť vám jich je přáno, kolik jich bylo dopřáno Nestorovi.“

Tu opět zvolal mistr Pedro:

„Pomalu, hochu, spěješ tuze vysoko, všeho s mírou.“

Hoch neodpověděv pokračoval:

„Ale všetečné oči, jimž se nic neskryje, spatřily Melisendru slézat z balkonu a vsedat na koně a ihned se to dověděl král Marsilio, jenž velel do zbraně. Patřte, jaká rychlost! Ze všech věží mešit v celém městě znějí zvony.“

„Ty zvony sem nepatří, mistře Pedro,“ poznamenal don Quijote, „Maurové nemají zvony, ale bubny a píšťaly, podobné našim klarinetům, proto znění zvonů v Sansueni je holým nesmyslem.“

Mistr Pedro slyše tato slova ustal v zvonění a pravil:

„Nevšímejte si takových drobností, milostivý pane done Quijote, a nechtějte ve všem takových důkladností. Což se u nás nehraje tisíce divadelních kusů, plných nesmyslů a nesprávností, které se přesto líbí, a lidé se jim často dokonce obdivují i chválí je? Pokračuj, hochu, a nevšímej si jejich poznámek; když budu míti za to peníze, jsem ochoten hrát víc nesmyslů, než má slunce atomů.“

„Máte pravdu,“ řekl don Quijote a hoch pokračoval:

„Pohleďte, jaké množství vznešeného rytířstva spěchá pronásledovat ty dva katolické milence, slyšte, co hlaholí polnic, ječí píšťal a kolik se ozývá bubnů a bubínků; obávám se, že je dohoní a přivlekou zpět, přivázané k ocasu vlastního jejich koně. Bylo by to strašné napohled.“

Tu don Quijote spatřiv takové množství Maurů a slyše takový povyk, rozhodl se pomoci uprchlíkům; vstal a hlasitě zvolal: „Nepřipustím, aby za mé přítomnosti a za mého života někdo týral tak statečného a slavného rytíře, jakým jest don Gaiféros. Ustaňte, podlá lůzo, stíhat ho a pronásledovat, nebo se setkáte se mnou.“

Po těch slovech vytasil meč, vrhl se skokem k jevišti a prudce a neobyčejně vztekle jal se sekat do maurských figurek, porážeje jedny, utínaje hlavy a údy druhým, drtě ony a jednou dokonce se rozehnal mečem, že by byl zasáhl mistra Pedra a usekl mu hlavu jako makovici, kdyby nebyl uskočil a neskrčil se.

Mistr Pedro křičel:

„Ustaňte, Milosti pane done Quijote, pomyslete, že to nejsou opravdoví Mauři, které ničíte, bijete a rozsekáváte, ale loutky z lepenky! Pomyslete přec při mých hříších, že ničíte mne a celý můj majetek!“

Don Quijote se však nepřestal oháněti mečem a rozdával rány sečné i bodné, jakoby příval vodní. Než by dvakrát Věřím odříkal, zbořil celé jeviště, roztříštil všechny loutky na kusy, krále Marsilia těžce poranil a císaři Karlovi Velikému rozpoltil hlavu i korunu. Obecenstvo bylo zděšeno a opice utekla na střechu hostince; bratranec se bál, panoš dostal strach a sám Sancho Panza byl velmi polekán, neboť nikdy neviděl svého pána tak rozzlobeného a zuřivého, jak se při té hrůze zapřisáhl.

Don Quijote zničiv úplně celé jeviště uklidnil se trochu a pravil:

„Chtěl bych, aby zde byli všichni ti, kteří pochybují o zásluhách potulných rytířů a věřit v ně nechtějí. Pomyslete jen, co by se bylo stalo z milého dona Gaiféra a krásné Melisendry; jistě by je ti psi byli dostihli a nějak jim ublížili. Ať tedy žije potulné rytířstvo a předčí vše, co je nyní na světě!“

„I spánembohem!“ řekl zdrceně mistr Pedro, „a já ať zemru, neboť jsem tak nešťastný, že bych mohl opakovati po králi donu Rodrigovi:

_Včera Španělsko mě zvalo pánem,  
a dnes nemám, kam bych hlavu složil._

Před půl hodinou, ba ještě méně, jsem byl pánem králů a císařů, majitelem četných stájí s koňmi, beden a zavazadel se spoustou krásného šatstva, a nyní jsem chudým, nešťastným žebrákem a nemám ani opice, neboť než ji opět chytím, řádně se zapotím, a to vše vinou nevhodné zuřivosti pana rytíře, který prý chrání sirotky, trestá křivdy a koná jiné dobré skutky; u mne jediného se však minul se svým šlechetným cílem – ach, blahoslaveno a pochváleno budiž nebe, kde se nejvíc zdvíhá! Rytíři Smutné Postavy bylo asi určeno, aby zničil postavy moje.“

Sancho Panza dojat slovy mistra Pedra pravil:

„Nenaříkej, mistře Pedro, a neplač, nebo mi srdce pukne žalostí; můj pán, don Quijote, jest tak dobrým a katolickým křesťanem, že pozná-li, že tě poškodil, jistě ti rád dá náhradu a zaplatí řádně.“

„Kdyby mi aspoň hradil pan don Quijote část škody, kterou mi udělal, byl bych s tím spokojen a Jeho Milost by spasila svoje svědomí, neboť nedosáhne spasení ten, kdo bez svolení majitele má něco cizího a nevrací to.“

„Máte pravdu,“ poznamenal don Quijote, „ale nevím ještě, mistře Pedro, co mám vašeho.“

„Tak!“ zvolal mistr Pedro. „A kdo rozsekal a rozmetal tyto zbytky, válející se po tvrdé, neplodné zemi, než nezdolná síla tohoto statečného ramene, a komu patřila ta těla, když ne mně, a konečně, čím jsem si vydělával peníze, když ne jimi?“

„Nyní zase vidím, co jsem viděl už často,“ pravil na to don Quijote, „že kouzelníci, kteří mě stíhají, mi postaví před zrak věci, jak jsou, a pak je změní, jak se jim líbí. Říkám vám poctivě a bez přetvářky, pánové, kteří mě posloucháte, že jsem pokládal vše za skutečnost, domnívaje se, že Melisendra jest Melisendrou, don Gaiféros donem Gaiférem, Marsilio Marsiliem a Karel Veliký Karlem Velikým; proto jsem se rozhněval a chtěl chrániti a brániti prchající, jak mi to kázala moje povinnost potulného rytíře, a s tímto dobrým úmyslem jsem podnikl, co jste viděli. Že to skončilo naopak, je vinou ne mou, ale oněch lotrů, kteří mě stíhají. Sám se nicméně odsuzuji k náhradě za svůj omyl, ačkoliv jsem se ho nedopustil ze zlomyslnosti. Ať si mistr Pedro určí cenu za zničené figurky, a já ji splatím řádnou a platnou mincí kastilskou.“

Mistr Pedro ukloniv se řekl:

„Jiného jsem se nenadál od křesťanské šlechetnosti dona Quijota de la Mancha, dobrého pomocníka a zastánce všech ubohých a chudých lidí bloudících světem; pan hostinský a velký Sancho ať prostředkují mezi Vaší Milostí a mnou a určí cenu skutečnou či pravděpodobnou rozbitých loutek.“

Hostinský i Sancho svolili a poté sebral mistr Pedro ze země bezhlavého krále Marsilia Zaragozského řka:

„Jest jisto, že tento král nemůže již zastávati hodnost královskou, již míval, a proto žádám, souhlasíte-li s tím i vy, půl páta realu za jeho zničení, smrt a konec.“

„Pokračujte,“ řekl don Quijote.

„Za toto roztětí,“ pokračoval mistr Pedro zvedaje rozpolceného císaře Karla Velikého, „chci pět a čtvrt realu a není to mnoho.“

„A málo také ne,“ podotkl Sancho.

„Ale ani příliš ne: shodněme se na pěti realech,“ navrhl hostinský.

„Dejme u všech pět a čtvrt,“ pravil don Quijote, „nezáleží na tom, bude-li státi celé to neštěstí o čtvrt reálu více nebo méně; a popilte si, mistře Pedro, mám již hlad a jest již čas k večeři.“

„Tato figura,“ pokračoval mistr Pedro, „které schází nos a oko, je krásná Melisendra; za tu žádám, a spravedlivě, dva realy a dvanáct maravedí.“

„V tom by byl ďas,“ zvolal don Quijote, „aby v tuto chvíli nedostihla Melisendra se svým manželem již francouzské hranice; zdálo se mi přece, že jejich kůň letí spíše než běží, a proto se nedám od vás oklamati beznosou Melisendrou, neboť ta skutečná, promyslím-li vše důkladně, již se veselí o závod se svým manželem ve Francii; Bůh pomoz každému k jeho majetku a my jednejme poctivě a řádně a pokračujme!“

Mistr Pedro zpozorovav, že don Quijote mluví jako blázen a trvá na své původní myšlence, nechtěl, aby mu unikl, a proto rychle řekl:

„Patrně to není Melisendra, ale některá z jejích služebných a zaplatíte-li mi za ni šedesát maravedí, budu spokojen a budeme dobře vyrovnáni.“

Podobným způsobem odhadl cenu mnoha jiných rozmlácených figur a oba prostředníci ji snížili se souhlasem obou stran; celkový obnos byl čtyřicet a tři čtvrti realů, které Sancho ihned vyplatil; mimoto žádal mistr Pedro dva realy za obtížné chytání opice.

„Vyplať mu je, Sancho, za to si chytí nejen opici na střeše, ale koupí si ještě jednu v hospodě a zaplatil bych dvě stě za šťastnou zprávu každému, kdo by mi zaručeně řekl, jsou-li paní doňa Melisendra a pan don Gaiféros již ve Francii a doma.“

„Nikdo to nedovede říci lépe než moje opice,“ pravil mistr Pedro, „ale teď ji nepolapí ani ďábel; myslím však, že ji oddanost ke mně a hlad přinutí k návratu ještě dnešní noci; nu, uvidíme, jak Pánbůh chce.“

Spor pro divadlo utichl tedy a všichni povečeřeli klidně a šťastně za peníze štědrého dona Quijota. Ještě za tmy odešel muž s píkami a halapartnami, a když se rozednívalo, přišli se rozloučiti s donem Quijotem bratranec a panoš, onen vracel se domů a panoš, aby pokračoval v cestě, na niž mu don Quijote přispěl tuctem realů. Mistr Pedro se chtěl vyhnouti dlouhým řečem dona Quijota, neboť jej znal velmi dobře, proto vstal před východem slunce a se zbytky divadla a opicí odešel rovněž za dobrodružstvím. Hospodský, který neznal dona Quijota, obdivoval se jeho bláznovství i jeho štědrosti. A když Sancho vyplnil rozkaz pánův a řádně zaplatil, opustili hospodu téměř v osm hodin zrána. Nyní je opustíme na jejich cestě a povíme jiné věci, nutné k vysvětlení této skvělé historie.
