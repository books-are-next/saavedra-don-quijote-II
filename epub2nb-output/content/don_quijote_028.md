---
title: "KAPITOLA XX\\.,kde se vypráví o\_svatbě bohatého Camacha a\_o\_příběhu chudého Basilia\\."
contentType: prose
---

<section>

Sotva jasná jitřenka dovolila zářícímu Phoebovi, aby osušil svými horkými paprsky vodní perly na jejích zlatých vlasech, don Quijote čile vstal a zavolal zbrojnoše Sancha, který dosud chrápal. Zpozorovav to don Quijote řekl, dříve než jej vzbudil:

„Šťastný jsi nade všechny lidi, žijící na světě; nezávidíš, není ti záviděno a spíš klidně, kouzelníci tě nestíhají a nestraší tě kouzla! Spi, pravím znovu a opakuji tisíckrát, neboť ti nevadí v spánku žárlivost tvé dámy, ani tě neprobouzejí myšlenky na splacení dluhů, netrápí tě pomyšlení, co budeš zítra jísti ty i tvoje hladová rodina, ani tě nezneklidňuje ctižádost ani netýrá lichý světský přepych, neboť tvé touhy končí starostmi o tvého osla, kdežto péče o sebe jsi ponechal mně. To jest starost a tíha daná přírodou i zvyklostí všem pánům. Sluha spí, zatímco pán bdí a přemýšlí o jeho blahu a o tom, jak mu službu zpříjemniti. Když nebe je z kovu a odpírá nutné zemi vláhy, netrápí to sluhu, ale pána, který musí živiti sluhu, i když je hlad a neúroda, poněvadž sluha mu sloužil, když byl dostatek a hojnost.“

Sancho neodpovídal, neboť spal a nebyl by se tak záhy vzbudil, ale vyrušil jej don Quijote násadou kopí. Rozespalý a líný rozhlédl se na všechny strany a řekl: „Zdá se mi, že cítím vanout od té uvité brány vůni smažící se slaniny, a ne kmínu a tymiánu; a svatba, která začíná touto vůní, není asi chudá, na mou věru.“

„Nemluv, ty žroute,“ řekl don Quijote, „a pojď, podíváme se spolu na svatbu, abychom viděli, co bude dělati odmítnutý Basilio.“

„To je mi jedno,“ odvětil Sancho, „neboť kdyby nebyl chudák, slavil by svatbu s Quiterií on. To by bylo pěkné, bez peněz a chtít se ženiti slavně! Věru, pane, myslím, že chudák má být spokojen s tím, co má, a nemá chtít, aby mu slunce zářilo i o půlnoci. Vsadil bych svou pravou ruku, že Camacho může zahrabati Basilia do stříbrňáků, a v tom případě by Quiteria hodně prohloupila, kdyby odmítla šperky a skvosty Camachovy a provdala se za házení tyčí a šerm Basiliův. Za zdařilé mrštění tyčí nebo šermování nedostane člověk v hospodě ani čtvrtku vína. Umění a nadání, které nic nevynášejí, patří hraběti z Nemanic; když má tyto vlastnosti někdo, kdo má také hodně peněz, to už neříkám ovšem nic. Dům řádný možno vybudovat jen na řádném základě, a tím jsou, jak myslím, nejlepším peníze.“

„Pro Boha, Sancho,“ řekl don Quijote, „přestaň už jednou, vždyť kdyby ti člověk dovolil říci vše, co pokaždé chceš, nezbylo by ti času ani k jídlu, ani spaní, neboť bys ustavičně jen žvanil.“

„Kdyby Vaše Milost neměla děravou paměť,“ odpověděl Sancho, „připomněla by si podmínky naší úmluvy, než jsme opustili domov; slíbila, že mi dovolí říkati, co budu chtít, jen když to nebude proti příteli a k újmě Vaší Milosti, a myslím, že jsem se proti této podmínce ještě neprohřešil.“

„Nepamatuji se, Sancho, na to,“ řekl don Quijote; „a i když jsme to tak smluvili, mlč už a pojď, neboť nástroje, které jsme zaslechli včera večer, zase znějí vesele údolím; svatba patrně bude slavena za ranního chládku, a ne v odpoledním horku.“

Sancho vyplnil pánův rozkaz, osedlal Rocinanta, položil sedlo na osla a oba vsedše do sedel zvolna vjeli pod loubí. Sancho nejprve spatřil mladého býka, připevněného na rožeň z jilmu a pekoucího se na ohni, pro který porazili dost velký lesík; kolem ohně stálo šest hrnců, ne obyčejných, ale podobných kádím, z nichž byla v každé spousta masa, ba celí skopci a vypadali jako holoubata; na stromech bylo rozvěšeno nekonečné množství stažených zajíců, oškubaných slepic i rozmanitá zvěř a ptáci, aby je vzduch ochladil. Bylo tam více než šedesát měchů, aspoň po třiceti litrech, jak Sancho spočetl, a naplněných jemným vínem, jak se ukázalo. Bílý chléb byl nakupen na hromady jako obilí na sýpce, sýr připomínal zdi cihel, ve dvou kotlech oleje, větších než barvířské, smažilo se pečivo, které usmažené nabírali dvěma lopatami a ponořovali je vedle v druhém kotli do medu. Kuchařky a kuchaři, jichž bylo asi padesát, vedli si čistě, obratně a vesele. Vyplnili břicho býka dvanácti jemnými selaty, aby mu zlepšila uvnitř chuť a dodala křehkosti; různé koření, připravené ve velké truhle, kupovali snad na centy, ne na kila. Celá svatba i přípravy byly zkrátka venkovské, ale tak bohaté, že by jimi bylo lze nasytiti celé vojsko.

Sancha, který vše dobře pozoroval, všechno zajímalo a nic mu neušlo. Měl nejprve chuť na hrnce masa, z nichž by byl s radostí přijal řádnou porci, potom na víno a konečně na pečivo v pánvi, možno-li nazývati pánvemi veliké kotle; a poněvadž se nemohl přemoci, přiblížil se k jednomu čilému kuchtíkovi, žádaje ho zdvořile a vybraně, aby mu dovolil namočiti si do těch hrnců kousek chleba. Kuchař na to:

„Bratře, dnes zde nesmí nikdo míti hlad, díky štědrému Camachovi; sežeňte si někde sběračku a naberte si slepici nebo dvě, a ať vám svědčí.“

„Nevidím žádnou,“ odpověděl Sancho.

„Bože, jak jste neobratný a nesmělý,“ řekl kuchař. Přitom uchopil pánev a vytáhl jí tři slepice z kotle a dvě husy a pravil Sanchovi:

„Pojezte, příteli, k snídani tuto drobnost, než nastane oběd.“

„Nevím, kam to mám dát,“ řekl Sancho.

„Tak si vezměte celou pánev,“ odpověděl kuchař, „tím se bohatství a radost Camachova nezmenší.“

Don Quijote zatím pozoroval na druhé straně loubí dvanáct sedláků na krásných kobylách ve skvělých a bohatých postrojích s rolničkami na prsou koní, kteří objeli ve svátečním kroji mnohokrát louku s veselým křikem a voláním:

„At žijí Camacho a Quiteria! On je tak bohatý jako ona krásná a ona je nejkrásnější na zemi.“

Don Quijote slyše to řekl si:

„Je zřejmo, že ti lidé nespatřili jaktěživi Dulcineu z Tobosa, jinak by tak ukvapeně nevychvalovali Quiteriu.“

Potom začali přicházeti pod loubí různí tanečníci a mezi jinými i tanečníci s meči; bylo to čtyřiadvacet hezkých a jarých mladíků, oděných jemným bílým plátnem a na hlavách měli pestré šátky. Jeden z jezdců otázal se jejich vůdce, statného to hocha, zdali se někdo z tanečníků nezranil.

„Dosud nikdo, chvála Bohu, všichni jsou zdrávi.“

Potom začal tančiti s ostatními tak svižně a dovedně, že don Quijote, který už viděl různé tance, byl tímto nadšen nade všechny. Líbily se mu také tančící mladičké a krásné dívčinky, jimž nebylo jistě míň než čtrnáct a více než osmnácte let; všechny měly zelené šaty; rusé vlasy, spletené i rozpuštěné, mohly se rovnati vlasu slunce a v nich měly zapleteny věnce z jasmínu, růží, chudobek a kozího listu. Vedl je ctihodný stařec a stará dáma, ale oba byli obratnější, než bylo lze očekávati od jejich stáří. Tanec doprovázely zamorské dudy a dívky, jejichž obličeje svědčily o ctnosti a jejichž nožky jen hrály, tančily nejpůvabněji na světě.

Pak přišel na řadu nový tanec, a to tanec provázený recitací. Osm rusálek bylo rozděleno na dvě skupiny; jedné velel Cupido s křídly, lukem, toulcem a šípy a druhé Bohatství, oděné do pestrého hedvábí a zlata. Rusálky, které vedl Cupido, měly na zádech připevněny bílé pergamenové lístky a na nich svá jména: první Poezie, druhá Moudrost, třetí Ctnost, čtvrtá Statečnost. Jména rusálek, kráčejících za Bohatstvím byla rovněž označena: Štědrost slula první, Odměna druhá, Poklad třetí, Klidný majetek čtvrtá. Před nimi, tažen čtyřmi divochy, okrášlenými břečťanem a zeleně obarveným konopím, jel dřevěný hrad a divoši vypadali tak přirozeně, že měl Sancho bezmála strach. V čele hradu i na čtyřech zdech stálo: „Tvrz cudnosti.“ Doprovázeli je čilí bubeníci a flétnisté. Nejprve zatančil Cupido dvakráte dokola, potom vystřelil šíp na dívku na cimbuří tvrze a zvolal:

_„Bůh jsem mocný, jehož zdání  
zemí hýbe, moře řídí,  
větrů vodí tiché vání,  
v lůně země jasně vidí  
běsů pekla děsné klání._

_Nebezpečí pro mne není.  
Co se mi jen zachce, mohu.  
Nemožné pro lidské dění  
skutkem je, kam vložím nohu.  
Svět dle vůle mé se mění.“_

Skončil básničku, vystřelil šíp k zámku a odešel na místo. Pak se objevilo Bohatství, dvakrát zatančilo, a když bubny umlkly, pravilo:

_Víc než láska jistě zmohu.  
Je to láska, jež mě vodí.  
Z nejsilnějšího jsem rodu,  
jenž zemi, nebi vévodí  
všem přeznámého původu._

_Bohatství jsem, při kterém  
že jednati neumějí  
lidé, není velkým divem.  
Jaké jsem, se ti věnuji  
na věky až věků, amen._

Bohatství odešlo a předstoupila Poezie, která nejprve zatančila jako ostatní, pak upřela oči na zámeckou slečnu a řekla:

_„Myšlenkami nejsladšími  
oděna tvé duše krása,  
vznešenými, důvtipnými,  
jestliže v mých verších jásá  
tisícero znělkami._

_Není-li snad žádostí mou  
tvoje pýcha uražena,  
přede tlupou závistivou  
písní bude povznesena  
v slávu, výši nadhvězdnou.“_

Poezie ustoupila a ze strany Bohatství předstoupila Štědrost a potančivši řekla:

_„Lidé zvou vždy štědrostí  
dar, jenž jako vyhýbá se  
hříchu marnotratnosti,  
stejně pilně vystříhá se  
zdání vlažné milosti._

_Dnes však chci slout marnotratnou,  
bych tě uctila po právu;  
ač chybou je, tož přece ctnou,  
znakem milostného mravu,  
darem jevit lásku svou.“_

Všechny osoby obou skupin vystoupily, zatančily a přednesly svoje básně, některá vybraně, jiná směšně; don Quijote zapamatoval si ale, ač měl paměť dobrou, jenom ty, které jsme zaznamenali; potom se všechny proplétaly a splétaly půvabné a lehce v řadách, a kdykoliv se Amor přiblížil k tvrzi, vystřelil na ni šíp a Bohatství vrhalo do ni pozlacené koule. Za notnou chvilku tance Bohatství vyndalo veliký měšec z kůže španělské kočky naplněný penězi, jak se zdálo, a vhodilo jej do tvrze. Úderem prolomily se zdi, skácely se a dívka zůstala bez ochrany. Bohatství a jeho četa přiběhly a připravovaly se, hodivše jí na hrdlo zlatý řetěz, že ji zajmou a unesou; jakmile to však shlédl Amor a jeho družina, chystali se jim zabrániti a při celém tom představení tančili a chodili podle rytmu za zvuků bubínku. Divoši je utišili, rychle zbudovali zdi tvrze, dívka se do ní opět skryla a celé představení skončilo k všeobecné spokojenosti publika.

Don Quijote se otázal jedné z rusálek, kdo jim celou hru sestavil a navrhl. Řekla mu, že kněz z jejich vsi, který je velmi nadaný pro podobné věci.

„Vsadil bych se,“ pravil don Quijote, „že ten bakalář nebo obročník přeje více Camachovi než Basiliovi a že skládá lepší satiry než nešpory. Případně upozornil v té taneční hře na přednosti Basiliovy a bohatství Camachovo.“

Sancho zaslechnuv jeho řeč řekl: „Kdo má, ten má, a já jsem při Camachovi.“ Don Quijote na to:

„Je zřejmo, Sancho, že jsi sedlák a voláš slávu tomu, kdo pochodil.“

„Nevím, jaký jsem,“ odpověděl Sancho, „ale je jisto, že bych z hrnců Basiliových nedostal tak krásnou maličkost, jako jsem dostal z hrnce Camachova.“

Pochlubil se pánví plnou hus a slepic, uchopil jednu a vesele a s chutí se do ní pustil a řekl:

„Za vlastnosti Basiliovy nedám ani troník, neboť člověk je tolik, kolik má, a tolik má, kolik je. Moje babička říkala, že na světě jsou dva druhy lidí, jeden říká ‚mám‘ a druhý ,nemám‘ a sama říkala ‚mám‘; za naší doby více znamená ten, který má, než ten, který mnoho ví, a také osel se zlatým řemenem vyhlíží lépe než kůň se sedlem; a proto znovu opakuji, že jsem větším přítelem Camacha, v jehož hrncích je plno maličkostí husích, slepičích a zaječích, než Basilia, v jehož hrncích je, má-li vůbec jaké, jen samá břečka.“

„Již jsi ukončil tu svou řeč, Sancho?“ otázal se don Quijote.

„Musím ukončit,“ odpověděl Sancho, „neboť, jak se mi zdá, Vaší Milosti se to nelíbí, jinak bych dovedl řečnit třeba tři dni.“

„Dej Bůh, Sancho,“ řekl don Quijote, „abych tě uhlídal němým, než umřu.“

„Podle toho, jak žijeme,“ řekl Sancho, „natáhnu brka dříve já než Vaše Milost a pak snad budu němý a nepromluvím do konce světa nebo aspoň do soudného dne.“

„I kdyby tomu tak bylo, Sancho,“ řekl don Quijote, „tvoje mlčení nedá nikdy dohromady, co dají tvé řeči, které jsi už namluvil, které mluvíš a ještě do konce svého života namluvíš; ostatně přirozeně, že zemřu dříve než ty, a pak tě nespatřím, asi nikdy němého, neboť hovoříš, i když piješ nebo spíš, to mi věř.“

„Na mou duši, pane,“ řekl Sancho, „té zubaté nelze důvěřovat, zhltne stejně skopce jako berana; náš farář říkal, že se stejným krokem ubírá do bohatých hradů královských jako do chudých chatrčí nuzáků. Ta ženská je mocná dost, ale málo zdvořilá, také příliš nevybírá, všecko snese a hltá a do svého rance shromažďuje lidi všeho druhu, všech věků i stavů. Je žencem, který po poledni neodpočívá, žne za každé doby suché i zelené traviny a není možno o ní říci, že žvýká, ale hltá a polyká vše s ustavičným hladem, který nikdy ne­ukojí; ač nemá břicha, je vodnatelná a touží stále po lidských životech, které pije jako člověk džbán studené vody.“

„Ustaň, Sancho,“ zvolal don Quijote, „zadrž, než upadneš, neboť vše, co jsi pronesl o smrti prostě po selsku, mohl by opakovati i dobrý kazatel. Ve skutečnosti, Sancho, mohl by ses státi kazatelem a jít kázat, kdybys měl tolik slušného chování co přirozené chytrosti.“

„Správně káže, kdo správně žije,“ odpověděl Sancho, „o jiné telelogii nevím.“

„Také více nepotřebuješ,“ řekl don Quijote, „ale nedovedu si vysvětliti, že toho víš tolik; přece se tvrdí, že na počátku moudrosti stojí bázeň boží, a ty se bojíš ještěrky více než Boha.“

„Starejte se, Milosti, o svoje rytířstvo,“ řekl Sancho, „a neposuzujte cizí strach nebo odvahu, poněvadž se bojím Pánaboha právě tolik jako ostatní; dovolte mi, pane, abych pomohl ze světa téhle maličkosti, a tohle všechno jsou plané řeči, za které budeme ještě pykat na onom světě.“

Opět se pustil s chutí do své pánve a vzbudil i chuť dona Quijota, který by mu byl zcela jistě pomohl, kdyby se nebyla přihodila nová událost, kterou zaznamenáváme dále.

</section>
