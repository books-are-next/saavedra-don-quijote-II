---
title: "KAPITOLA XXXVII\\.,pokračující v\_slavném dobrodružství dueni Doloridy\\."
contentType: prose
---

Náš vévoda a vévodkyně radostně pozorovali, že se don Quijote chytil na jejich záměr, a tu Sancho poznamenal:

„Nechtěl bych, aby mě tato paní nějak připravila o slíbené vladařství; slýchal jsem od jednoho toledského apatykáře, který mluvil jako špaček, že jak se do něčeho dají ženské, nic dobrého z toho nepojde. Pomoz Pánbůh, ale ten apatykář na ně měl pifku! No, a protože jsou protivné a drzé dueni všecky, ať jsou jakékoliv povahy a stavu, jakápak musí teprve být taková dueňa Bolestná[^4], jak nazvali tuhle hraběnku o třech faldech, či o třech ocasech, protože u nás ocas a fald a fald a ocas je totéž.“

„Nemluv, příteli Sancho,“ řekl don Quijote, „ta paní dueňa jde ke mně ze zemí vzdálených, a tak asi není z těch, které myslil apatykář. A pak je to hraběnka, a když už hraběnky jsou dueňami, slouží pouze královnám a císařovnám a ve svém domě jsou vlastními paními a mají zase své dueni.“

Přítomná doňa Rodríguezová odpověděla na to:

„Mé paní, vévodkyni, slouží dueni, které by se mohly státi hraběnkami, kdyby jim osud přál; ale jací králové, takové zákony, a nikdo ať nepomlouvá dueni, a zvlášť ne svobodné a starší! Já sice starší nejsem, ale je mi jasno a zřejmo, oč je lepší dueňa svobodná než dueňa ovdovělá. A kdo nám na hřbetě chlupy stříhá, ať se nůžkami neprobodne!“

„Přece jen,“ odpověděl Sancho, „by těch chlupů, co potřebují ostříhání, bylo na dueních tolik, jak říkal apatykář, že líp je tou kaší nemíchat, a kdyby se třebas i pálila.“

„Zbrojnoši jsou odjakživa naši nepřátelé,“ na to doňa Rodríguezová, „neboť stojíce na stráži v předsíních a vidouce nás stále, když se právě nemodlí – a to je často – pomlouvají nás, vykopávají naše chyby a zakopávají naši pověst. Ale na kolo s nimi, ať se jim to líbí nebo ne, musíme být na světě a v domech vévodů, i když hlady umíráme a šatíme černou barvou jeptišek svá jemná nebo hrubá těla, jako by někdo skrýval v den procesí smetiště koberci. Opravdu, kdybych mohla a měla kdy, dokázala bych nejen všem zde, ale celému světu, že není ctnosti, která by dueni scházela.“

„Věřím vám naprosto,“ řekla vévodkyně, „moje milá doňo Rodríguezová; ale počkejte a uklidněte se nejprve vy i ostatní dueni a potom budete moci vyvrátit špatný názor zlého apatykáře i přesvědčení, které chová v srdci slavný Sancho.“

Sancho na to:

„Od chvíle, kdy jsem nabyl vznešenosti vladařské, pozbyl jsem zbrojnošských slabostí a nestarám se o všechny dueni ani za mák.“

Rozmluva o dueních by jistě nebyla ještě skončena, kdyby nebyli vyrušeni opět pištcem a bubeníky, i usoudili, že se dueňa Dolorida blíží. Vévodkyně se tázala vévody, má-li jí jít vstříc, když jest hraběnkou a vznešenou osobou. Sancho na to dříve, než mohl vévoda odpověděti:

„Protože jest hraběnkou, měli byste ji jít uvítat, ale poněvadž je také dueňou, říkám vám, abyste se mi nehnuli.“

„Kdo ti dal dovolení se do toho plést, Sancho?“ zeptal se don Quijote.

„Kdo, pane?“ odpověděl Sancho. „Já sám a také mohu, neboť jsem zbrojnošem, který se učil dobrým mravům ve škole Vaší Milosti, rytíře nejzdvořilejšího a nejvychovanějšího z vychovaných; a v těch věcech, jak jsem od vás slyšel, se prohrává stejně, ať máte o kartu víc nebo méně. Moudrému jen napověz!“

„Sancho má pravdu,“ pravil vévoda, „uvidíme, jak bude hraběnka vystupovat, a podle toho se potom budeme říditi.“

Vtom se přiblížili hudebníci a pištec jako poprvé. A tím spisovatel ukončil tuto krátkou kapitolu a v následující pokračuje v témže příběhu, který jest v celé knize jedním z nejpozoruhodnějších.

[^4]: Dolorida = bolestná. Pozn. překl.
