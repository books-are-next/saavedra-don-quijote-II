---
title: "KAPITOLA XIII\\.,pokračující o\_dobrodružství Lesního rytíře a\_rozumné, nové a\_milé rozmluvě zbrojnošů\\."
contentType: prose
---

Rozešedše se, začali zbrojnoši rozmlouvat o svém životě a rytíři o své lásce; historie mluví nejprve o rozmluvě sluhů, potom teprv o rytířích. Jakmile se oba zbrojnoši vzdálili, řekl Lesní zbrojnoš Sanchovi:

„Těžký a namáhavý život vedeme, můj pane, my zbrojnoši potulných rytířů; to jest jeden z trestů, které Pánbůh seslal na naše prarodiče.“

„Možno podotknout,“ poznamenal Sancho, „že nás také mnohdy při jídle mrazí, kdopak jiný trpí více mrazem a horkem nežli ubozí zbrojnoši? Jen kdybychom měli vždy dosti chleba, neboť bolest při jídle tak nebolí, ale to mnohdy nemáme co do úst kromě větru, který na nás fouká.“

„To všechno můžeme snésti,“ pravil Lesní zbrojnoš, „jen když dostaneme odměnu a bludný rytíř, jemuž sloužíme, přeje-li mu štěstí, snadno získá pro nás odměnou vladařství ostrova nebo pěkného hrabství.“

„Budu spokojen s nějakým ostrovem, to jsem už pánovi řekl a on mi jej šlechetně a moudře již několikrát slíbil,“ řekl Sancho.

„Mně stačí některé kanovnictví, a to mám také od pána přislíbeno,“ poznamenal Lesní zbrojnoš.

„Tak?“ zvolal Sancho, „velitel Vaší Milosti je tedy církevním rytířem, že může skýtat svým zbrojnošům taková dobrodiní; můj pán je pouze světský, ale jak vím, mnozí rozšafní, ale falešní podle mého soudu lidé nabádali ho, aby se snažil získat arcibiskupství, on však touží po moci císařské; já sám jsem se chvěl strachy, kdyby se chtěl věnovati církvi, neboť bych nemohl, to vím, u něho mít nějakou prebendu; sice jsem chlapík, jak vidíte, Milosti, ale pro úřad církevní jsem hovado.“

„V tom se Vaše Milost mýlí,“ pravil Lesní zbrojnoš, „vždyť mnohé vladařství na ostrově nestojí za nic; některé je rozhárané, jiné chuďoučké, jindy smutné, a i nejlepší dá mnoho práce, přemýšlení a starostí, které padají na bedra každému, kdo tam vládne. Snadnější by bylo, kdybychom se my zbrojnoši, zastávající tak zpropadenou službu, po návratu domů věnovali něčemu lehkému, honitbě nebo lovu ryb; je snad některý zbrojnoš tak nemajetný, že nemá koně, pár psů a udice, kterými by si krátil na venkově čas?“

„To všechno já mám,“ odpověděl Sancho, „místo koně ovšem pouze osla, kterého bych nedal za dva koně svého pána; ať mě Pánbůh potrestá špatnými Velikonocemi, třeba těmi, které přijdou nejdříve, proměnil-li bych svého osla za koně a za čtyři měřice ječmene nádavkem. Netropím si žerty, Milosti, když vychvaluji svého šediváčka – můj osel je totiž šedivý. Také nemám nouzi o chrty, kterých je v naší vesnici spousta, a honba mě blaží velice, na cizí útraty zvlášť.“

„Pane zbrojnoši,“ pravil Lesní zbrojnoš, „rozhodl jsem se pevně zanechat těch hloupostí u rytířů; vrátím se do své vesnice a budu se starat o své děti, mám tři jako malované.“

„Já mám dvě,“ řekl Sancho, „a mohly by být ukázány i papeži, zejména děvče, které chystám za hraběnku, ačkoliv to matce není příliš vhod.“

„Kolik je let oné dámě za hraběnku?“ tázal se Lesní zbrojnoš.

„Patnáct roků, možná že více o dva nebo méně,“ řekl Sancho, „ale je štíhlá jako kopí, svěží jako dubnové jitro a pevná jak chlap.“

„Tyhle vlastnosti by mohla mít nejenom hraběnka, ale věru i rusalka v lesích. Ó, ta běhna z běhny zrozená, ta musí mít ale kousek síly, mrcha,“ řekl Lesní zbrojnoš.

Na to odpověděl Sancho trochu znechucen:

„Není žádná běhna, ani jí nebyla její matka, ani jí žádná z nich nebude, dá-li Bůh, pokud budu naživu. A mluvte zdrženlivěji, neboť na to, že jste vyrostl mezi potulnými rytíři, kteří jsou zdvořilost sama, nezdají se mi vaše slova moc slušná.“

„Oh, jak špatně rozumíte pochvalám, pane zbrojnoši,“ na to druhý; „copak nevíte, že když nějaký zápasník dá býkovi na kolbišti dobrou ránu kopím nebo když se někomu něco podaří, lidé říkají: ó, ten kurví synek, a jak to šikovně provedl! A že ta zdánlivá urážka je velkou chválou? A upřete, že podobné slávy jako synové a dcery zaslouží si také rodiče?“

„Upřu,“ odpověděl Sancho; „to byste pak věru mohl nadat mně, mé ženě i vší mé rodině kurvích synů a běhen, protože vše, co dělají a činí, zaslouží si pochvaly největší, a prosím Boha, aby mi dopřál se s nimi znovu sejít a zbavil mě smrtelného hříchu, to jest tohoto nebezpečného řemesla zbrojnošského, jemuž jsem propadl už podruhé, zaslepen a navnaděn váčkem se sto dukáty, nalezeným v Sieře Moreně; a ďábel mi maluje před očima zde, tam a zase brzo onde pytel plný zlaťáků a zdá se mi, že už už naň sahám a odnáším si jej domů a půjčuji na úrok a žiju si jako princ: a když na to myslím, snadno snáším všechny námahy, které potkávám vedle svého pošetilého pána, o kterém vím, že je víc bláznem než rytířem.“

„Říká se,“ řekl Lesní zbrojnoš, „že příliš dychtivosti pytle trhá; a běží-li o blázny, není většího na světě než můj pán, neboť říká: starost o cizí zabila osla, ale když jiný rytíř nabude zas rozumu, který ztratil, on se zblázní a dá se do hledání něčeho, co nevím, kdyby to našel, šlo-li by mu pod vousy.“

„Je snad zamilován?“

„Zajisté,“ odpověděl Lesní zbrojnoš, „miluje nějakou Casildeu z Vandalie, nejkrutější ženu na světě, ale její tvrdost by jej tak ne­rmoutila, kdyby nebylo jiných věcí, kterých se za pár hodin dovíte.“

„Žádná cesta není bez hrbolů nebo děr,“ řekl Sancho, „snad v kaž­dém domě se vaří boby, ale u nás hned na kotle a zdá se, že bláznovství má více přívrženců než moudrost; je-li skutečně pravda, že přátelé v neštěstí jsou nám útěchou, mám možnost těšiti se s Vaší Milostí, která je ve službách pána ztřeštěného stejně, jako je můj.“

„Je sice nerozumný, ale odvážný,“ řekl Lesní zbrojnoš, „a snad ješte více poťouchlý.“

„To můj pán naopak, je spíše trochu přihlouplý,“ odpověděl Sancho. „Jinak je dobrák a velmi dobrotivý; dítě by ho v poledne přesvědčilo, že je noc, a právě pro tuto prostotu ho mám rád jako sám sebe a nemohu ho opustit, i kdyby dělal nesmyslů sebevíce.“

„Milý bratře a pane,“ řekl Lesní zbrojnoš, „když chromý vede slepého, často se natáhnou oba dva. Uděláme lépe, když se vrátíme při první příležitosti domů, neboť všechna dobrodružství nekončí vždy dobře.“

Sancho časem odplivoval suchou slinou a soucitný zbrojnoš zpozorovav to pravil:

„Zdá se mi, že jsme toho už tolik namluvili, že nám vyschlo v krku, mám s sebou v sedle něco dobrého proti tomu.“

Odešel a za chvilku přinesl veliký měch vína a půl lokte dlouhou paštiku a nenadsazuji, neboť byla z velkého králíka, že když ji Sancho ohmatal, tvrdil, že je z kozla a ani ne z kůzlete. Jakmile to Sancho uhlídal, řekl:

„A to všechno Vaše Milost má s sebou?“

„Snad se nedomníváte,“ horlil zbrojnoš, „že jsem nějaký takový, aby mi byla dobrá voda? Můj kůň nese pochoutky lepší, nežli s sebou vozí generál.“

Sancho využívaje tmy polykal kusy jako uzly na laně bez dlouhého pobízení a pravil:

„Věru, Vaše Milost jest pravým, řádným a skutečným, pozoruhodným a významným zbrojnošem, jak ukazuje tato hostina, která se zde objevila jako zázrakem; vy nejste jako já chudák a ubožák, já mám ve svém tlumoku kousek tvrdého sýra, že bych jím rozrazil obrovi hlavu, pak tři tucty svatojánského chleba a právě tolik ořechů díky lakomství a zásadám svého pána, který tvrdí, že potulní rytíři mají jíst jen suché ovoce a polní byliny.“

Lesní zbrojnoš na to:

„Věru, nemám žaludek dělaný pro různá pláňata, trávu a kořínky; ať naši pánové zachovávají stanovy rytířské a živí se tím, co mají nařízeno, já mám vždy s sebou řádné občerstvení a na sedle měch vína, který tak zbožňuji, že nikdy neopominu ho zlíbat tisíckrát.“

Při těchto slovech jej podal Sanchovi, ten jej zvedl k ústům a díval se dobré čtvrt hodiny na hvězdy a pil; potom nechal hlavu poklesnout na stranu a hluboce vzdychl:

„Ó, kurví vínko, opravdu pro křesťany.“

„Tak vidíte,“ pravil Lesní zbrojnoš slyše Sancha, „jak jste víno pochválil tím slovem!“

„Přiznávám se,“ řekl Sancho, „a uznávám, že není nečestné říci někomu, že je z kurvy, když ho chceme pochválit. Ale povězte mi, pane, pro všechny svaté, to víno je z Ciudad Real?“

„Jste řádný chlapík!“ řekl zbrojnoš, „je odtamtud a staré hezky dlouho.“

Sancho na to:

„V tom mne nepodceňujte, vyznám se ve vínech moc dobře, neboť mám na to dobrý a správný smysl, z pouhé vůně poznám jeho vlast, druh, chuť i jeho trvanlivost a stálost, vůbec všechny vlastnosti jako pravý znalec. U nás v rodině z otcovy strany máme dva znamenité okoušeče vína, jací kdy vůbec v Manchi byli, a důkazem toho, co tvrdím, je historka, kterou vám budu vyprávět: Jednou jim přinesli ochutnat sud vína s prosbou, aby posoudili jeho vlastnosti a stav. Jeden ochutnal špičkou jazyka, druhý k němu pouze přivoněl. Onen tvrdil, že chutná železem, a druhý řekl, že je cítiti kozinou. Majitel však říkal, že sud je čistý a do vína že není přidáno nic, co by mu dodávalo příchuti železa nebo koziny. Ale okoušeči stáli na svém. Po čase, když se víno prodalo a sud čistili, nalezli v bečce malý klíček připevněný na řemínku z kozí kůže; z toho patrno, že pochází-li člověk z takové rodiny, může dát v takových případech posudek.“

„Proto říkám,“ řekl Lesní zbrojnoš, „že bychom měli zanechat dobrodružství a starat se, abychom pro koláče nepřišli o chleba; vraťme se do svých chalup, kde nás Pánbůh vyhledá, když bude chtít.“

„Půjdu se svým pánem až do Zaragozy, pak s ním o tom promluvíme.“

Oba zbrojnoši záhy usnuli únavou z pití a hovoru a spánek aspoň uspal jejich žízeň, kterou zahnat nebylo lze. Zanecháme je spící, ani drží společně prázdný měch a v spánku ještě žvýkají, a obrátíme svou pozornost k Lesnímu rytíři a donu Quijotovi.
