---
title: "KAPITOLA IV\\.,ve které Sancho Panza odpovídá na pochybnosti a\_dotazy Sansona Carrasca a\_kde se vypráví o\_různých událostech zasluhujících, aby se o\_nich mluvilo a\_vědělo\\."
contentType: prose
---

  

Sancho vrátiv se do domu dona Quijota navázal na dřívější rozepři a pravil:

„Na to, co vytkl pan Sanson, že událost o krádeži osla nebyla vysvětlena, odpovídám: téže noci, kdy jsme utekli před Svatým bratrstvem a dostali se do Sierry Moreny, po oné příšerné příhodě s galejníky a mrtvým, kterého odnášeli do Segovie, můj pán opíraje se o kopí a já sedě na oslu, oba nesmírně skleslí a vyčerpaní, usnuli jsme v křoví, jako bychom spali v peřinách; spal jsem tvrdým spánkem; někdo se ke mně patrně přiblížil a podepřel a podložil čtyřmi kůly sedlo; seděl jsem na něm dále, on zatím ukradl osla, aniž jsem co zpozoroval.“

„Věc je to lehká a známá, přihodila se Sacripantovi obléhajícímu Albraku; podobným úskokem vytáhl mu koně onen pověstný loupežník Brunelo.“

„Když nastalo jitro,“ vyprávěl dále Sancho, „jakmile jsem se pohnul, kůly povolily a ocitl jsem se na zemi; hledal jsem osla, ale nenašel; vytryskly mi slzy a začal jsem takový nářek, že nevypravuje-li o tom spisovatel, může být jist, že nic kloudného nestvořil. Za několik dní procházeje se s princeznou Micomiconou spatřil jsem svého osla, na kterém jako cikán jel Gines de Pasamonte, ničema a ukrutný zločinec, kterého jsme s pánem osvobodili z pout.“

„V tom není tedy žádné mýlky,“ řekl Sanson, „ale spisovatel zaznamenává, že ještě než jste osla opět našli, už na něm Sancho jel!“

„Na to nemám odpovědi,“ pravil Sancho, „buď se pisatel spletl, nebo chybu zavinil tiskař.“

„Zajisté,“ odpověděl Sanson, „a jak to bylo s tím stem dukátů?“

„Už jsou ty tam,“ řekl Sancho, „vydal jsem je na sebe, svou ženu a děti a za to mi žena nebrání v potulkách a cestách ve službách dona Quijota: bídně bych věru pochodil, kdybych se po takové cestě vrátil bez peněz i osla; kdyby si někdo přál dozvědět se více, zde jsem a dokáži třeba i králi, že nikomu do toho nic není, přinesl-li jsem je domů nebo ne, utratil-li jsem je nebo podržel; ani polovička ran, které jsem na potulkách utržil, nebyla by zaplacena těmi penězi, ani kdyby každá stála pouze čtyři maravedí a přidali mi ještě sto dukátů; každý ať se stará o své hříchy a nedělá z bílého černé a zase naopak; neboť Bůh stvořil každého takovým, jakým je, a mnohdy je i horší.“

„Postarám se,“ odvětil Carrasco, „aby spisovatel při novém vydání, bude-li ho třeba, nevynechal, co Sancho vyprávěl, neboť tím celá kniha získá.“

„Je ještě něco chybného v tom vypravování?“ otázal se don Quijote.

„Zajisté,“ odpověděl Carrasco, „ale není to tak důležité, jako to, co jsem již vytkl.“

„Přislíbil snad spisovatel druhý díl?“ tázal se don Quijote.

„Ano,“ zněla odpověď Sansonova, „není jej však možno nalézt a spisovatel neví, kde by byl; není jisto, zdali vůbec bude vytištěn, neboť mnozí tvrdí, že druhý díl bývá obyčejně špatný; jiní spokojují se tím, co jest o donu Quijotovi v prvním díle, a domnívají se, že druhý nebude vydán; ale mnozí, kteří jsou spíš veselí než trudní, říkají: ‚Ať je jen těch quijotských příhod více, ať don Quijote dál útočí a Sancho žvaní; my budeme spokojeni se vším‘.“

„A jaký úmysl má spisovatel?“ ptal se don Quijote. „Jakmile historii nalezne, a pátrá po ní s neobyčejnou vytrvalostí, ihned ji vydá, toť se ví spíše pro zisk, který mu z toho plyne, než pro chválu.“

Sancho poznamenal:

„Tedy hlavně mu jde o zisk! Bude to zázrak, dokáže-li potom něco, protože bude spěchat s prací jako krejčí před Velikonocemi a práce tímto způsobem dělaná nebude míti dokonalosti, jaká se od ní žádá. Ať si dá pozor ten pan Maur, nebo kdo je to, co píše, neboť já a můj pán dáme mu tolik příležitosti svými hrdinstvími a různými příběhy, že může napsat knih třeba sto. Ten dobrý člověk se asi domnívá, že se tu pouze válíme, ale stačí zvednout naši nohu a pozná, na kterou kulháme; míním totiž, že, kdyby pán dal na moji radu, byli bychom už zas na cestách trestajíce ničemnosti a napravujíce křivdy, neboť to jest zvyk a právo potulných rytířů.“

Sancho ještě nedomluvil, když se ozvalo ržání Rocinantovo, které don Quijote pokládal za šťastnou předzvěst, a určil, že se nejdéle za tři, čtyři dny vydají znovu na cestu; sdělil svůj záměr bakaláři, táže se ho, v kterou stranu měl by výpravu podniknouti; bakalář mu poradil město Zaragozu v království aragonském, kde se právě měl konat skvělý turnaj na oslavu svatého Jiřího a kde může zvítězit nade všemi rytíři aragonskými a tím nad rytíři celého světa. Chválil jeho odvážný a čestný úmysl, upozorňuje ho, aby byl opatrnější a nehledal zbytečná nebezpečí, neboť jeho život patří nejenom jemu, ale všem žádajícím jeho ochrany a pomoci v neštěstí.

„To mě právě rmoutí, pane Sansone,“ poznamenal Sancho, „že můj pán se žene na sto ozbrojených mužů jako mlsný kluk na melouny. U ďasa, pane bakaláři, přece je doba k útoku i k ústupu, a ne stále: ‚Svatý Jakub a Španělsko, kupředu!‘; od samotného pána jsem se dozvěděl, že uprostřed odvahy a zbabělosti je statečnost, a je-li tomu opravdu tak, netoužím po tom, aby zbaběle utíkal, ani aby bojoval proti převaze, která žádá něco jiného; podotýkám, že pojedu s pánem pouze s tou podmínkou, že si svoje srážky vyřídí sám, já se budu starati o jeho pořádek a pohodlí, a v tom za sebe ručím. Nesmí se však domnívat, že se budu chápat zbraně, a třebas i proti sprostým ničemům a různé čeládce. Nechci se, pane Sansone, proslavit jako hrdina, ale jako poctivý a oddaný zbrojnoš, jakého kdy bludný rytíř měl, a jestliže mi můj pán don Quijote za moje časté a znamenité služby bude chtít dát nějaký ten ostrov, budu mu za milost vděčen, a když mi nedá nic, zůstanu tím, čím jsem: člověk nesmí spoléhat na pomoc druhého, ale na milost boží, a mně bude stejně, a možná víc, chutnat chléb bez ostrova než s ním; nemohu přec tušit, není-li v tom nějaká ďábelská past, v tom vladařství, o kterou bych třebas klopýtl, upadl a vyrazil si zuby. Narodil jsem se jako Sancho a tak také chci umřít. Ale kdyby mi dobrotivé nebe bez námahy a nebezpečí poskytlo nějaký ten ostrov, nejsem tak pošetilý, abych jej nepřijal, vždyť se často říká: ‚Dávají-li ti kravičku, utíkej s ohlávkou‘ a ‚Blázen, kdo dává, větší, kdo nebere‘.“

„Bratře,“ odvětil Carrasco, „teď jste promluvil lépe než učenec; doufejte přes to v Boha a pana dona Quijota, který vás odmění královstvím, a ne jen ostrovem.“

„Málo nebo mnoho, to je stejné,“ odpověděl Sancho, „říkám vám, pane Carrasco, že pán, udělí-li mi nějaké království, nepřijde o nic, protože jsem si ohmatal tepnu a tvrdím, že jsem dost zdravý k vládě a řízení všech ostrovů nebo království, a to jsem řekl svému pánu již mnohokrát.“

„Uvažte, Sancho, že důstojnost mění mravy, a možná, že vy, až budete vládnout, zapřete matku, která vás zrodila.“

„To se vztahuje na ty,“ řekl Sancho, „kteří pocházejí z hanebníků, ale netýká se to těch, kteří mají na duši čtyři prsty sádla dobrého křesťanství jako já; jen spoléhejte na mou čestnost, nejsem nevděčníkem.“

„Bůh to dej,“ pravil don Quijote, „uvidíme, až dostaneš vladařství, a zdá se mi, že není daleko.“

Dokončiv rozmluvu prosil don Quijote bakaláře, aby mu složil nějaké verše o zamýšleném rozloučení s jeho paní Dulcineou z Tobosa; žádal ho, aby na počátku každého verše bylo písmeno jejího jména a aby písmena na začátku veršů dala jméno Dulcinea z Tobosa. Bakalář odpověděl:

„Nejsem sice z proslavených básníků španělských, jichž podle pověsti není více než tři a půl, ale načrtnu ty verše přes jejich nesnadnost v skladbě; jméno má totiž sedmnáct písmen; kdybych napsal čtyři kastilské sloky po čtyřech verších, zbylo by jedno písmeno, napíšu-li čtyři pětiřádkové sloky, takzvané decimy nebo redondille, budou mi scházeti tři písmena; ale budu hleděti vynecháním písmene zahrnouti jméno Dulciney z Tobosa do čtyř kastilských veršů.“

„Rozhodně to tak musí býti,“ řekl don Quijote, „neboť kdyby nebylo její jméno jasné a čitelné, každá žena bude mysliti, že verše byly složeny pro ni.“

Umluvili se, že odejdou do světa za týden. Don Quijote požádal bakaláře, aby se o tom nezmiňoval před farářem, mistrem Mikulášem, neteří ani hospodyní, neboť oni jistě by překazili jeho odvážný a čestný úmysl. Carrasco přislíbiv, odešel, žádaje dona Quijota o zprávu týkající se jeho dobrých i zlých dobrodružství, jakmile bude moci; rozloučili se a Sancho šel uchystat vše potřebné k odjezdu.
