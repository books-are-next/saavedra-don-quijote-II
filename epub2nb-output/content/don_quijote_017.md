---
title: "KAPITOLA IX\\.,ve které se vypravuje, čeho se v\_ní dovíme\\."
contentType: prose
---

Blížila se již půlnoc. Don Quijote a Sancho opustivše dubový lesík dostihli Tobosa. Všude bylo ticho a klid, neboť skoro všichni obyvatelé spali jako zabití. Noc byla jasná, ačkoliv si Sancho přál, aby byla tma, ve které by snad nalezl výmluvu své nevědomosti. V obci se ozýval jen štěkot psů, který úplně ohlušoval sluch dona Quijota a úplně zastrašoval odvahu Sanchovu. Časem zahýkal osel, ozvali se vepři, zakňouraly kočky a tyto různé zvuky rostly v nočním tichu; to vše zamilovaný rytíř pokládal za zlé znamení. Přesto řekl Sanchovi:

„Můj synu, ukaž mi palác Dulcinein, snad bude ještě bdíti.“

„Co vám mám ukázat, u kozla?“ řekl Sancho, „vždyť to byla pouze chalupa, kde jsem ji spatřil.“

„To byla tehdy asi v některém malém přístavku svého hradu, kde se radovala se svými dívkami podle zvyku vznešených paní a princezen.“

„Pane,“ pravil Sancho, „myslíte-li skutečně, že chalupa paní Dulciney jest hradem, mlčím, ale jest teď hodina, kdy budou dveře otevřeny? Sluší se, abychom klepali na dveře a vzbudili a vzbouřili kdekoho? Klepeme snad na dům nevěstek jako hýřilové, kteří přijdou a vstoupí kdykoliv?“

„Vyhledáme nejprve hrad, Sancho,“ poznamenal don Quijote, „a potom ti prozradím, co udělám; pohleď, Sancho, buď jsem slepý, nebo jest zcela jistě palácem Dulcineiným ten ohromný předmět, tvořící stín, který je tamto vidět.“

„Zaveďte mě tam tedy, Milosti,“ řekl Sancho, „uvěřím tomu, jako že je teď den, a třeba, bych jej spatřil, a dotknul se ho vlastníma rukama.“

Asi po dvou stech krocích přiblížili se k předmětu, který vrhal stín, a poznali, že je to věž hlavního kostela obce.

„Jsme u kostela, Sancho.“

„Taky se mi zdá,“ odpověděl Sancho, „Pánbůh nás chraň, abychom nespatřili také svůj hrob, neboť procházet se po hřbitově v tuto chvíli je zlé znamení; a vzpomínám si, že jsem řekl Vaší Milosti, že dům té paní stojí v slepé uličce.“

„Ať tě Bůh zatratí, hlupče,“ zvolal don Quijote, „kdo kdy slyšel, aby královské paláce byly vystavěny v slepých uličkách.“

„Pane,“ zněla odpověď, „jiný kraj, jiný mrav; snad je v Tobosu zvykem stavět hrady a velké budovy do uliček a prosím Vaši Milost, aby mě nechala hledat v uličkách, snad v některém koutě naleznu její hrad, který by měli psi roztrhat za to, že nás tak pronásleduje.“

„Vyjadřuj se uctivěji, Sancho, o věcech patřících mé paní,“ poznamenal don Quijote; „rozmysleme si vše klidně a neházejme do studně provaz za okovem.“

„Budu se krotit,“ řekl Sancho, „ale Vaše Milost chce, abych nalezl dům jeho velitelky o půlnoci, ačkoliv jsem jej spatřil jen jednou a Vaše Milost, která jej viděla asi tisíckrát, neví, kde stojí; jak to mám trpělivě snášeti?“

„Zbláznil bych se z tebe, Sancho,“ zvolal don Quijote, „ty kacíři, což jsem ti několikrát neopakoval, že jsem ji nikdy neviděl a nikdy jsem nevstoupil do jejího paláce, že jsem se do ní zamiloval jen podle vyprávění a pověsti o její kráse a moudrosti?“

Sancho na to:

„Slyším, ale právě tak, jako Vaše Milost ji nikdy nespatřila, neviděl jsem ji ani já.“

„Ale to není možné,“ opřel se don Quijote, „vždyť jsi ji přece spatřil, jak prosívala pšenici, a přinesl jsi mi odpověď na můj dopis.“

„Nevšímejte si toho, pane,“ odpověděl Sancho, „a vězte, že jsem ji viděl a přinesl vám odpověď také jen podle vyprávění a pověsti, protože vím, kdo je paní Dulcinea tak, jako mohu pěstí udeřit do oblak.“

„Sancho, Sancho,“ řekl doň Quijote, „čas k žertu, ale také čas, kdy jsou žerty nemístné; proto, že tvrdím, že jsem nikdy nespatřil své paní a s ní nemluvil, ještě nesmíš říkati, že jsi s ní nikdy nehovořil ani ty, když víš, že to není pravda.“

Při této řeči zpozorovali dva mezky a z rachotu pluhu za nimi usoudili, že je to sedlák, jedoucí časně zrána před východem slunce na pole; bylo tomu skutečně tak. Sedlák si zpíval romanci:

_„Spatně se vám vyplatily,  
Francouzi, soutěsky v Roncesvalles.“_

Jakmile jej don Quijote uslyšel, zvolal:

„Sancho, sázím svou hlavu, že této noci nepochodíme. Slyšíš, co zpívá?“

„Slyším,“ odpověděl Sancho, „ale copak my máme společného s bitvou u Roncesvalles? Mohl by také zpívat romanci o Calainovi a bylo by to zas jedno.“

Vtom se venkovan přiblížil a don Quijote se ho tázal:

„Milý příteli, Bůh vám žehnej, nemohl byste mi říci, kde je zde palác nepřirovnatelné princezny doni Dulciney z Tobosa?“

„Pane,“ řekl mladík, „jsem zde teprve několik dní ve službě na polní práci u zámožného sedláka; naproti bydlí farář a kostelník, kteří by snad věděli o té paní princezně, neboť mají seznam všech obyvatel Tobosa; zdá se mi však, že v této vsi nebydlí žádná princezna, ačkoliv je zde mnoho urozených paní, z nichž každá by mohla býti princeznou ve svém domě.“

„V počtu těch je asi ta, kterou hledám, příteli,“ řekl don Quijote.

„Snad,“ odpověděl mladík, „a sbohem, již se rozednívá.“ A nevšímaje si otázek popohnal mezky.

Sancho viděl, že jeho pán jest zadumán a rozmrzen, a řekl mu:

„Pane, nastává jitro a nebylo by vhodné, aby nás slunce nalezlo na ulici; vyjděme z města, a když se Vaše Milost ukryje někde blízko v křovině, já se vrátím do města za dne a vlezu do každé skuliny, abych vyhledal dům, palác či hrad své paní; a bylo by to tuze zlé, kdybych ji nenalezl; potom promluvím s Její Milostí a řeknu jí, že očekáváte její rozkazy a příležitost ji navštívit, aniž by vaše návštěva poškodila její pověst.“

„Řeč tvá, Sancho, byla krátká, ale moudrosti nekonečné; návrh, který jsi mi teď dal, schvaluji a rád s ním souhlasím; pojď nalézt můj úkryt a ty vyhledáš moji velitelku, od jejíž dobroty a moudrosti očekávám laskavost přímo zázračnou.“

Sancho, odváděje pána ze vsi, bál se, aby neprohlédl podvod s odpovědí od Dulciney, kterou mu přinesl do Sierry Moreny, a hleděl proto se co nejdříve vytratit. Dal se opět na cestu a asi dvě míle od vesnice skryl se don Quijote do houštiny a Sancho se vrátil do města vyhledat Dulcineu; na této cestě potkaly jej různé příhody, vyžadující novou pozornost a důvěru.
