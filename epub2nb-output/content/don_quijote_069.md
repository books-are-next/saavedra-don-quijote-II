---
title: "KAPITOLA LIX\\.,kde se vypráví o\_neobyčejné příhodě, již lze míti za\_dobrodružství, která potkala dona Quijota\\."
contentType: prose
---

Od uprášenosti a únavy, které si don Quijote a Sancho jediné odnesli ze styku s nezdvořilými býky, odpomohl jasný a čistý pramen, který našli pod svěžími stromy, vedle nichž se oba tuláci, pán i sluha, uložili, nechavše svobodné, bez ohlávky a uzdy, osla i Rocinanta. Sancho se uchýlil k zásobám svého tlumoku a vytáhl z něho, co nazýval „příkrmem“. Don Quijote si vypláchl ústa, umyl obličej, s kterýmžto občerstvením nabrala nového dechu jeho pokleslá statečnost. Don Quijote nejedl zármutkem a Sancho se neodvažoval dotknout se jídla před sebou ze zdrženlivosti a čekal, až začne pán: ale vida, že pán ponořen v myšlení ani si nevzpomene vzít kus chleba do úst, mnoho nemluvil a zhrdaje veškerým slušným chováním jal se rovnat do žaludku chléb a sýr, jež s sebou měl.

„Jez, milý Sancho,“ řekl don Quijote, „udržuj svůj život, na němž ti záleží víc než mně, a mne nech zemřít působením mých myšlenek a mých neštěstí! Já, Sancho, jsem se narodil, abych žil umíraje, a ty, abys zemřel pojídaje. A abys viděl, že mám pravdu, pohlédni na mne, o němž jednají knihy, jenž jsem slavný svými vojenskými činy, umírněný v jednání, ctěný knížaty a vytoužený dívkami; a když jsem doufal v triumfální palmy a věnce, získané a zasloužené svými statečnými výkony, dočkal jsem se, že mě dnes ráno podupala, zkopala a potloukla kopyta nečistých a hnusných zvířat. Tato myšlenka mi otupuje zuby, ochromuje stoličky, umrtvuje ruce a odnímá úplně chuť jísti, takže zamýšlím umříti hladem, což jest nejkrutější ze všech smrtí.“

„Tak tedy,“ řekl Sancho, aniž přestal hbitě žvýkat, „Vaše Milost neschválí ono přísloví, které říká ‚Ať si umřel, ale s plným břichem‘. Já však nemám v úmyslu se připravit o život, ale spíš míním dělat jako švec, který tahá zuby za kůži, až ji dostane, kam chce. Já budu tahati za život a přitom jíst, až jej dovedu ke konci, který mu určila nebesa, a vězte, pane, že není většího bláznovství než si chtít zoufat jako vy; věřte mi, najezte se a převalte trochu na zelené polštáře tohoto trávníku a uvidíte, jaké budete cítit ulehčení, až se probudíte.“

Don Quijote poslechl, neboť se mu zdálo, že slova Sanchova plynou spíš z hlavy filozofa než hlupáka; pravil mu:

„Kdybys, Sancho, nyní pro mne chtěl učiniti, co ti nyní povím, ulehčení moje bylo by jistější a můj zármutek ne tak značný: zatímco budu spáti, měl bys poodstoupiti z tohoto místa podle svého zdání, obnažiti své tělo a otěžemi Rocinanta dáti si tři sta nebo čtyři sta ran na účet těch tří tisíc a několika, jež si máš dáti, abys vysvobodil z kouzel Dulcineu; neboť je nemalým neštěstím, že ubohá ta dáma je ještě začarována vinou tvé nepamětlivosti a nedbalosti.“

„O tom by se dalo mluvit,“ řekl Sancho, „teď spěme oba a Bůh už rozhodl, co potom bude. Vězte, Milosti, že je to kruté, má-li se člověk bít s chladnou krví, a zvlášť, padají-li rány na tělo špatně chované a hůře krmené. Ať je paní Dulcinea jen trpělivá; až to bude nejméně čekat, bude ze mne síto samým bičováním, to uvidí. A pořád se žije, až do smrti; chci říci, že jsem ještě živ a mám též dobrou vůli splnit svůj slib.“

Don Quijote mu za to poděkoval, pojedl něco málo, Sancho hodně, a oba si lehli k spánku, nechávajíce pásti podle vůle a bez překážky v bujné trávě, jíž byla louka zcela pokryta, oba stálé druhy a přátele, Rocinanta a osla. Procitli dost pozdě, vsedli do sedel a dali se na další cestu, spěchajíce, aby dorazili do hospody, již bylo vidět asi na míli. Povídám, že to byla hospoda, poněvadž don Quijote ji tak nazval, přes svůj zvyk nazývat všechny hospody hrady. Odjeli tam a zeptali se hospodského, má-li místo k přenocování. Bylo jim odpověděno, že ano, a to tak pohodlné a blahobytné jako v Zaragoze. Sestoupili ze sedel a Sancho uložil své zásoby v pokoji, k němuž mu hospodský dal klíč, odvedl zvířata do stáje, dal jim obroku a šel se zeptat dona Quijota, sedícího na lavici, na rozkazy, děkuje při tom obzvláště nebesům za to, že se pánovi hospoda nezdá býti hradem.

Přišla hodina večeře i uchýlili se do své světnice a Sancho se zeptal hostinského, co jim může dát k jídlu. Hospodský na to, že samo pomyšlení, ať si řekne o cokoliv, že hospoda je zásobena ptáky nebeskými, drůbeží pozemskou i rybami mořskými.

„Tolik toho ani není třeba,“ odpověděl Sancho, „pár pečených kuřat nám stačí, protože můj pán je choulostivý a jí málo a ani já nejsem žrout.“

Hostinský odvětil, že nemá kuřat, neboť krahujci mu je rozchvátili.

„Tak dejte, pane hostinský,“ řekl Sancho, „upéci slepici, ale aby byla křehká!“

„Slepici? Otče drahý!“ zvolal hostinský. „Včera jsem jich, na mou duši, poslal do města prodat přes padesát! A krom slepic požádejte o cokoliv.“

„Tak tedy,“ pravil Sancho, „aspoň telecí nebo kůzlečí.“

„Doma ho právě teď,“ byla odpověď, „nemám, protože došlo; ale příští týden ho bude nadbytek!“

„To je nám málo platné,“ odpověděl Sancho, „ale snad všechny tyto nedostatky znamenají nadbytek slaniny a vajec.“

„Proboha,“ zněla odpověď hostinského, „to má pan host pěknou paměť! Vždyť jsem vám řekl, že nemám slepic, a chcete, abych měl vejce? Žádejte, přejete-li si jiná jemná jídla, ale neshánějte se po mlsnostech.“

„Tak už dost, u všech všudy,“ řekl Sancho, „a řekněte mi konečně, co máte, a nechte marných řečí, pane hostinský!“

Hospodský pravil:

„Co skutečně a doopravdy mám, jsou dvě hovězí nohy, které se podobají telecím ručičkám, nebo mám také dvě telecí ručičky, které se podobají hovězím nohám; jsou vařeny s hrachem, cibulí a slaninou a v tuto chvíli říkají: Sněz mě už, sněz mě už!“

„Vymiňuji si je už teď,“ řekl Sancho, „a ať se jich nikdo nedotýká, neboť zaplatím je lépe než kdo druhý; na nic jiného nemám větší chuť a je mi jedno, jsou-li to ručičky nebo nohy.“

„Nikdo se jich nedotkne,“ řekl hospodský, „protože ostatní moji hosté jsou vznešení lidé a mají s sebou kuchaře, sluhu pro nákupy i spíži.“

„Co do vznešenosti,“ řekl Sancho, „nikdo není vznešenější než můj pán; ale jeho povolání nedovoluje mu mít s sebou špižírny a vinné sklepy; natáhneme se třebas uprostřed louky a nakrmíme žaludy nebo mišpulemi.“

Takto rozmlouval Sancho s hospodským, ale pak přestal odpovídat, neboť byl otázán, jakého povolání nebo řemesla je jeho pán. Nastala chvíle večeře, don Quijote se vrátil do pokoje, hospodský přinesl jídlo v stavu, v němž právě bylo, a velmi ochotně sedl si i sám za stůl.

Je pravděpodobno, že ze druhé světnice vedle don Quijotovy, oddělené jen tenkou přepážkou, uslyšel don Quijote slova:

„Přisám životu Vaší Milosti, pane done Jeronýme, než nám přinesou večeři, přečteme si ještě další kapitolu z druhého dílu ‚Dona Quijota de la Mancha‘!“[^11]

Sotva don Quijote uslyšel své jméno, vstal a pozorně poslouchal, co se o něm říká; slyšel pak, jak řečený don Jeroným praví:

„Proč chcete, Milosti pane done Juane, abychom čtli ty nesmysly? Není možno, aby tomu, kdo četl první díl historie o donu Quijotovi de la Mancha, líbil se tento díl druhý.“

„Přes to,“ řekl don Juan, „bude dobře jej číst, neboť není knihy tak špatné, aby v sobě neměla něco dobrého. Co se mi na tomto nejvíce nelíbí, je, že líčí dona Quijota už vystřízlivělého z lásky k Dulcinei z Tobosa.“

Slyše to don Quijote pln hněvu a zlosti zvedl svůj hlas a zvolal:

„Kdokoliv by řekl, že don Quijote zapomněl nebo může zapomenout na Dulcineu z Tobosa, poučím jej rovnými zbraněmi, že je dalek pravdy. Neboť ani nevyrovnatelná Dulcinea z Tobosa nemůže býti zapomenuta, ani v donu Quijotovi se nemůže zroditi zapomenutí: jeho znakem je věrnost a jeho povoláním je zachovávati ji lehce a bez veškerého násilí na sobě.“

„Kdo nám to odpovídá?“ tázali se z druhého pokoje.

„Kdo to má být jiný,“ odpověděl Sancho, „než sám don Quijote de la Mancha, který splní, co řekl i co řekne, neboť poctivý dlužník nebojí se o zástavu.“

Ještě to Sancho nedořekl a dveřmi pokoje vstoupili dva rytíři, jak se zdálo; jeden z nich objal kol hrdla dona Quijota a řekl:

„Vaše přítomnost nemůže zapřít vaše jméno, ani vaše jméno nemůže nezaručovati vaši přítomnost: pane, jste beze vší pochyby pravý don Quijote de la Mancha, severní hvězda potulného rytířstva, navzdory tomu, kdož se chtěl zmocniti vašeho jména a snížiti cenu vašich rekovství, jak to učinil skladatel knihy, kterou vám zde odevzdávám.“

A vložil mu do rukou knihu, již nesl jeho druh, a don Quijote ji vzal a beze slova jal se ji přebírati; za chvilku mu ji vrátil řka:

„V tom málu, co jsem shlédl, našel jsem tři věci na autorovi hodné pokárání. Především několik slov, která jsem četl v předmluvě. Za druhé, že je kniha psána aragonsky, poněvadž často vynechává členy. Za třetí, co nejvíce v něm ukazuje nevědomce, je to, že se mýlí a uchyluje od pravdy v tom nejdůležitějším vypravování: tady říká, že se žena Sancha Panzy, mého zbrojnoše, jmenuje Marie Gutiérrezová, a není to pravda, nýbrž Tereza Panzová. A kdo se mýlí ve věci tak důležité, možno se obávati, že se mýlí i ve všem ostatním líčení.“

Na to řekl Sancho Panza: „To je mi pěkný vypravěč! Ten asi jistě je zpraven o našich příhodách, když nazývá Terezu Panzovou, mou ženu, Marie Gutiérrezová. Vezměte ještě tu knihu, pane, a podívejte se, zdali tam je i o mně a nezměnil-li mi jméno!“

„Pokud jsem slyšel, příteli,“ řekl don Jeroným, „jste bezpochyby Sancho Panza, zbrojnoš pana dona Quijota.“

„To jsem,“ odvětil Sancho, „a jsem na to hrd.“

„Věru,“ pravil kavalír, „tento nový autor nejedná o vás s čistotou, jež se na vaší osobě jeví: líčí vás jako přihlouplého žrouta docela bez půvabu, naprosto jiného, než je Sancho popsaný v prvním díle historie o vašem pánovi.“

„Bůh mu odpusť,“ řekl Sancho, „kdyby mě raději nechal v mém koutku a dal mi pokoj, protože hraje jen ten, kdo umí, a dobře je Petrovi v Římě.“

Oba šlechtici pozvali dona Quijota do svého pokoje k večeři, neboť prý dobře vědí, že v té hospodě není věcí hodných jeho osoby. Don Quijote vždy zdvořilý, přijal pozvání a povečeřel s nimi; Sancho zůstal nad hrncem jako jeho poloviční pán: sedl si v čelo stolu a s ním i hospodský, jenž ručičky a nohy jedl stejně rád jako Sancho. Za hovoru při večeři ptal se don Juan dona Quijota, jaké má zprávy o paní Dulcinei z Tobosa: zda se vdala, je-li matkou nebo aspoň těhotná či je-li neporušená a vzpomíná-li, pamětliva cti a dobrého zdání, na milostné myšlení pana dona Quijota. Na to on odpověděl:

„Dulcinea je neporušena a mé milostné myšlení věrnější než kdy jindy; naše dopisování je slabé jako dříve a její krása proměněna v selskou ošklivost.“

A potom jim dopodrobna vypověděl zakletí paní Dulciney, co jej potkalo v jeskyni Montesínově, rozkaz daný mu moudrým Merlínem, jak ji vysvobodit z čárů výpraskem Sanchovým. Oba kavalíři byli svrchovaně spokojeni slyšíce dona Quijota líčit podivné příhody jeho života a stejně se divili jeho nesmyslům jako uhlazenému způsobu, s nímž je vypravoval. Brzo jej měli za rozumného, brzo se jim měnil v blázna a nedovedli se rozhodnout, jaké místo mu vykázat mezi rozumností a bláznovstvím.

Sancho skončil večeři a opustiv opilého hostinského vstoupil do pokoje svého pána a vstupuje řekl:

„Ať mě zabijí, pánové, nechce-li spisovatel té knihy, kterou máte, abychom se poškorpili. Chtěl bych jen, když už o mně říká, že jsem žrout, aby mě nevydával aspoň za opilce.“

„Ale on vydává,“ řekl don Jeroným; „nevzpomínám si už, jakým způsobem, ale vím, že jeho řeči jsou neslušné a nadto lživé, jak vidím na tváři výborného Sancha zde před sebou.“

„Věřte mi, Milosti,“ pravil Sancho, „že Sancho a don Quijote té historie jsou jistě jiní než ti, o kterých vypráví kniha složená Cidem Hametem Benengelim a kteří jsou ti praví: můj pán je statečný, rozumný a zamilovaný a já mile prostý a ani žrout, ani opilec.“

„Tak tomu věřím,“ děl don Juan, „a kdyby to bylo možné, mělo by se rozkázat, aby se nikdo neosmělil jednat o velkém donu Quijotovi, leč původní autor Cide Hamete, jako rozkázal Alexander, aby se nikdo neodvážil jej obrazit, leč Apelles.“

„Ať mě obrazí, kdo obrazí,“ pravil don Quijote, „ale ať mi neubližuje, neboť často trpělivost překypí, urážejí-li ji příliš.“

„Žádnou urážku,“ řekl don Juan, „nelze učinit panu donu Quijotovi, aby se za ni nemohl pomstít, jestliže ji nezachytí raději štítem své trpělivosti, která se mi zdá silná a velká.“

Za těchto a podobných řečí minula valná část noci; a ačkoliv by si don Juan byl přál, aby don Quijote četl více z knihy, neboť chtěl vidět, co namítne, nedosáhli toho na něm: říkal, že prohlašuje knihu za přečtenou a potvrzuje její hloupost a že si nepřeje, aby se její autor, dojde-li jeho sluchu, že ji měl v rukou, těšil myšlenkou, že on ji četl; od věcí nemravných a hrubých mají prý být myšlenky odváděny, tím spíše pak oči.

Tázali se ho, kam má v úmyslu. Odvětil, že do Zaragozy, aby se účastnil klání v brnění, jež tam každého roku bývá pořádáno. Don Juan mu řekl, že ona nová historie vypráví, jak don Quijote, ať je to kterýkoliv z nich, byl v Zaragoze na turnaji prstencovém, chudém na vynalézavost, skoupém na rytířská hesla, chudičkém na kroje, ale bohatém na hlouposti.

„Z toho důvodu,“ odpověděl don Quijote, „nevkročím nohou do Zaragozy a tak celému světu objevím prolhanost toho nového autora a lidé uvidí, že já nejsem tím donem Quijotem, o kterém on mluví.“

„To uděláte velmi dobře,“ pravil don Jeroným; „ostatně jiný turnaj je pořádán v Barceloně a tam bude moci pan don Quijote ukázat svou cenu.“

„Takový je můj úmysl,“ řekl don Quijote, „propusťte mě, Milosti, neboť již je čas jíti spát; mějtež mě a čítejte v počtu svých největších přátel a služebníků.“

„A mne také,“ pravil Sancho, „snad to bude na něco dobré.“

S tím se rozloučili a don Quijote i Sancho odešli do svého pokoje zůstavujíce dona Juana a dona Jeronýma v údivu nad pomícháním jejich rozumu a bláznovství; vpravdě uvěřili, že toto jsou praví don Quijote a Sancho, a ne ti, o nichž vyprávěl aragonský autor. Don Quijote vstal záhy a klepaje na přepážku druhé světnice rozloučil se se svými hostiteli. Sancho zaplatil hostinskému skvěle a poradil mu, aby méně chválil zásobenost své hospody, ale lépe ji zásobil.

[^11]: Cervantes psal tuto kapitolu, když se mu do rukou dostal druhý díl „Důmyslného rytíře dona Quijota de la Mancha“, napsaný Avellanedou a vydaný v Tarragoně roku 1614. Cervantes s ním ihned polemizuje.
