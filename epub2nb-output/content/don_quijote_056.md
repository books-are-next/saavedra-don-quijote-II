---
title: "KAPITOLA XLVI\\.o\_strašném úděsu zvonečkovém a\_kočičím, který zažil don\_Quijote za hovoru o\_vášni zamilované Altisidory\\."
contentType: prose
---

<section>

Zanechali jsme velkého dona Quijota tonoucího v myšlenkách probuzených v něm hudbou zamilované slečny Altisidory. Ulehl s nimi, ale jako by to byly blechy, nenechaly ho ani okamžik spát, ani zdřímnout, a k nim se mísily i myšlenky na punčochy. Ale poněvadž čas je lehký a žádná překážka ho nezdržuje, ujížděl jako jezdec na hodinách a velmi rychle přišlo jitro. Vida to don Quijote opustil měkké peří a hbitě oblékl svůj šat barvy kamzičí a obul své cestovní boty, aby schoval své ohavné punčochy. Navrch přehodil šarlatový plášť a hlavu pokryl čepicí ze zelného aksamitu, ozdobenou stříbrnými stuhami; přes ramena navlékl závěsník s dobrým svým a ostrým mečem, chopil se velkého růžence, který s sebou stále nosil, a velmi slavnostně a sebevědomě zamířil do síně, kde dleli vévoda s vévodkyní již ustrojeni a jako by naň čekali.

Když šel jednou z chodeb, nalezl tam Altisidoru s druhou dívkou, její přítelkyní, any na něj čekaly; jakmile Altisidora spatřila don Quijota, napodobila mdloby a její přítelkyně ji zachytila do klína a velmi hbitě se jí jala rozpínati život. Don Quijote, který na to patřil, řekl přistoupiv k nim:

„Už vím, z čeho pocházejí tyto nehody.“

„Já nevím,“ odpověděla přítelkyně, „protože Altisidora je nejzdravější dívka z tohoto domu, a pokud ji znám, nikdy jsem od ní neuslyšela vzdechu. Zatraceni buďte všichni potulní rytíři světa, jsou-li všichni nevděčníky! Běžte pryč, Milosti pane done Quijote, neboť pokud zde budete, ubohé dítě se nevzpamatuje.“

Na to odvětil don Quijote:

„Dejte mi, milostivá paní, donésti dnes večer do mého pokoje loutnu! Potěším tuto ubohou dívku, jak budu nejlépe moci, neboť na počátku lásky bývá osvědčeným lékem rychlé zklamání.“

S tím odešel, aby věc nezpozorovali lidé. Byl pár kroků, když omdlelá Altisidora přicházejíc k sobě řekla k své družce:

„Loutnu bude dobře mu přinést; don Quijote nás chce asi vyčastovat hudbou a ta nebude asi zlá, bude-li od něho.“

Potom odešly zpravit vévodkyni o tom, co se děje, a o loutně, jíž si žádá don Quijote. Vévodkyně nadmíru rozveselena umluvila s vévodou i svými komornými žertík spíš směšný než škodlivý a velmi vesele se čekalo na noc, která se dostavila stejně rychle jako den strávený vévodou a vévodkyní v jadrném hovoru s donem Quijotem.

Toho dne poslala vévodkyně skutečně a vážně jedno z pážat (které bylo v lese hrálo osobu začarované Dulciney) k Tereze Panzové s listem od jejího manžela Sancha Panzy a s balíkem šatů, jež jí byl zanechal, aby je odeslala, a uložila mu, aby jí přineslo řádnou zprávu o všem, co se s ní děje.

Po tom všem, když přišla jedenáctá hodina noční, don Quijote nalezl v svém pokoji loutnu; naladil ji, otevřel okno a ucítil lidi v zahradě. Probrav struny loutny a zladiv ji znovu, jak nejlépe uměl, odplivl, odkašlal a hlasem sice chraptivým, ale dobře nasazeným zpíval tuto romanci, složenou jím samým toho dne:

_„Prudká lásky vášeň často  
rozum náš základů zbaví,  
prostředkem jí k tomu slouží  
bezstarostná zahálčivost._

_Ale šití, pilná práce,  
stálé zaměstnání bývá  
lékem proti tomu jedu  
milostného soužení._

_Jsou-li dívky zdrženlivé,  
toužíce být manželkami,  
počestnost je jejich věnem,  
zároveň i jejich slávou._

_Rytíři, již bloudí světem,  
i ti, co u dvora žijí,  
s rozpustilými se baví,  
z poctivých však ženy volí._

_Známy jsou nám lásky ranní,  
hosté snadno probudí je;  
ale hned tu jejich západ,  
rozloučení – konec jejich._

_Láska snadno roznícená,  
která zítřek nepřetrvá,  
v duši stopy nezanechá,  
ani obrazu hlubšího._

_Na obraze obraz druhý  
není zvykem malovati,  
a kde jedna krása vládne,  
druhá kořen nezapustí._

_Dulciney z Tobosa  
v hladké ploše ducha svého  
vidím obraz vmalovaný,  
který věky nesetřou._

_Věrnost duší milujících  
vlastností je nejcennější,  
skrz ni Láska divy činí,  
do své výše pozvedá je.“_

Když byl don Quijote na tomto místě svého zpěvu, jemuž naslouchali vévoda s vévodkyní, Altisidora i všichni zámečtí lidé, spustili náhle z ochozu přímo nad oknem dona Quijota provaz, na němž bylo uvázáno víc než sto zvonečků, a za nimi vysypali velký pytel koček, které měly také uvázány kol krků menší zvonečky. Takový byl rámus zvonečků a mňoukání koček, že vévodové sami, ač vymyslili ten žert, byli překvapeni a odvážný don Quijote div neomdlel. Osud chtěl, aby dvě nebo tři kočky vnikly oknem pokoje a pobíhaly v něm tak, že se podobaly řádícímu zástupu ďáblů. Zhasily v pokoji hořící svíčky a hledaly, kudy by unikly. Potřásání provazem se zvonci nepřestávalo a většina obyvatelů zámku, nevědouce oč běží, čekala v napětí a údivu.

Don Quijote se zdvihl a uchopiv meč jal se bodat mříží, volaje hlasitě:

„Vari, zlí čarodějové! Vari, kouzelnická lůzo! Jsem don Quijote de la Mancha a proti mně nic nezmohou a nepořídí vaše zlobné úmysly.“

A obraceje se po kočkách, které se honily pokojem, bodal po nich; utekly k mříži a tudy prchly až na jednu, jež přivedena do úzkých ranami dona Quijota, vskočila mu do tváře a zaťala se mu do nosu drápy i zuby, takže don Quijote dal se z bolesti do křiku, jak jen mohl. Vévoda i vévodkyně, slyšíce to a vědouce, oč asi běží, velmi rychle přiběhli do jeho pokoje a otevřevše hlavním klíčem spatřili ubohého rytíře namáhat se ze všech sil strhnout kočku z obličeje. Vstoupili se světlem a uviděli nerovný boj. Vévoda se měl ku pomoci, ale don Quijote křičel:

„Nechte mi jej! Zůstavte mne samotna proti tomu ďáblu, tomu čaroději, tomu kouzelníku! Já jej naučím, kdo je don Quijote de la Mancha.“

Ale kočka se nestarala o hrozby, prskala a škrábala. Konečně mu ji vévoda odtrhl a vyhodil mříží. Don Quijote zůstal s podrápanou tváří a pohmožděným nosem, ale přes to velmi rozhněván, že ho nenechali dokončit bitvu, již započal s tím ničemným čarodějem.

Dali přinést třezalkového oleje a sama Altisidora mu obvázala sněžnýma rukama všechna zraněná místa a při tom mu tiše řekla:

„Všechna tato neštěstí tě pronásledují, zatvrzelý rytíři, za hřích tvé krutosti a tvrdohlavosti. A dejž Bůh, aby tvůj zbrojnoš Sancho zapomněl se bičovat, aby nikdy nevyšla ze zakletí ta tvoje milovaná Dulcinea, aby ses s ní nepotěšil, ani s ní nevešel v manželské lože, alespoň pokud budu živa já, jež tě zbožňuji.“

Na to vše don Quijote neodpověděl slovem, ale hluboce vzdychl; pak se natáhl na postel, děkuje vévodům za pomoc, ne snad že by byl měl strach z té kočičí, čarodějné a zvonivé lůzy, ale poněvadž si byl vědom, že mu přišli pomoci s dobrým úmyslem.

Vévodové jej nechali odpočívat a odešli, rozmrzeni špatným koncem žertu; neboť si nepomyslili, že to dobrodružství přijde donu Quijotovi tak draze: stálo ho pět dní pobytu v pokoji a na loži, kdež se mu přihodilo jiné dobrodružství, chutnější než předešlé. Ale dějepisec jeho nechce je vypravovat hned, ale běží za Sanchem Panzou, který si vedl velmi dbale a vtipně ve svém vladařství.

</section>
