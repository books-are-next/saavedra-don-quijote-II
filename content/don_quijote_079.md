---
title: "KAPITOLA LXIX\\.o\_nejzvláštnější a\_nejnezvyklejší příhodě, která v\_průběhu této velké historie dona Quijota potkala\\."
contentType: prose
---

  

Jezdci sestoupili z koní a spolu s pěšáky uchopili spěšně dona Quijota a Sancha a odnesli je na nádvoří, kolem něho hořelo téměř sto pochodní vsazených do svícnů a na ochozech nádvoří přes pět set svítilen; ač byla noc a zdála se dost temnou, nebylo ji rozeznati ode dne. Uprostřed nádvoří se zvedal katafalk asi na dva lokte od země, celý přikrytý velikým příkrovem z černého aksamitu, a dokola na jeho stupních plály svíčky z bílého vosku na více než stu stříbrných svícnů; na katafalku bylo vidět mrtvé tělo tak sličné dívky, že svou krásou i samu smrt činila krásnou. Hlavu měla na brokátovém polštáři a na ní věnec upletený z rozmanitých vonných květin, ruce zkříženy na prsou a v nich větev žluté vítězné palmy. Z jedné strany nádvoří stálo lešení a dvě křesla, v nich pak seděly dvě osoby, které vypadaly jako králové, ať už skuteční ať za ně přestrojení, neboť měly koruny na hlavách a žezla v rukou. Po straně lešení, na které se vystupovalo po několika schodech, stála další dvě křesla, na něž ti, co přinesli zajatce, posadili dona Quijota a Sancha; vše to se dělo mlčky a zajatým bylo znameními dáno na srozuměnou, aby také mlčeli; ale ani bez znamení nebyli by zajatci promluvili, protože údiv z toho, co viděli, svazoval jim jazyky.

Potom vstoupily na lešení s velikým průvodem dvě vznešené osoby, ve kterých don Quijote okamžitě poznal své hostitele, vévodu a vévodkyni, a posadily se do dvou nádherných křesel, po bok těm, kteří se zdáli králi. Kdo nad tím neměl být udiven, připojíme-li k tomu, že don Quijote odkryl v mrtvém těle na katafalku tělo krásné Altisidory? Když vévoda s vévodkyní vystoupili na lešení, don Quijote a Sancho se zvedli a hluboce se poklonili a vévodští manželé jim také odvětili pozdravem lehce uklánějící hlavy. Zatím přišel ze strany jakýsi sluha a přistoupiv k Sanchovi přehodil naň černý plátěný šat, celý pomalovaný ohnivými plameny, sňal mu čapku a dal mu na hlavu vysokou čepici, jako nosí odsouzenci Svaté inkvizice, a řekl mu do ucha, aby neotvíral ani úst, sic mu dají roubík nebo jej zabijí. Sancho se prohlédl odshora dolů a viděl se hořet v plamenech; ale poněvadž ho nepálily, nedbal na ně ani jako na zlámanou grešli. Sňal si čepici a spatřil, že je pomalována čerty, i dal si ji znovu na hlavu, říkaje si u sebe:

„Co z toho, když mě ty plameny nepálí a čerti neberou.“

Don Quijote na něho také pohlížel, a ač strach napínal jeho smysly, musil se zasmáti vida Sanchovu figuru.

Zatím počal vycházet zpod katafalku, zdálo se, tichý a příjemný zvuk fléten, který zněl něžně a zlostně, neboť nebyl rušen žádným lidským hlasem: na tom místě samo ticho mlčelo. Náhle se objevil vedle polštáře té, zdálo se, mrtvoly hezký mladík oděný po římském způsobu a za zvuku harfy, na niž sám hrál, zazpíval jemným hlasem tyto dvě stance:

_„Už Altisidora se smrti snem  
se loučí, krutostí již zabil don Quijote;  
však dříve než na dvoře nádherném  
se vzácných dam objeví slavnostní závoje  
a paní moje s dueň svých sborem,  
které na se vzaly z vlny drsné picote,  
ó dívky zapěji neštěstí a kráse  
a zpěv můj Orfeovu vyrovná se._

_A nemyslím, že povinností mou  
je zpívat krásu tu jen po života čas;  
až zchladne jazyk, ústa odemrou,  
i tehdy pozvednu na tvoji chválu hlas.  
A duše má nad styžskou hladinou,  
z těla vězení prchlá, zpívat začne zas  
a tebe chválíc státi přinutí  
svou silou vody zapomenutí.“_

„Dost,“ řekl v tomto okamžiku jeden ze zdánlivých králů, „dost, božský pěvce. Bylo by nekonečné chtít nám dnes vylíčit smrt a půvaby nevyrovnatelné Altisidory, nikoliv mrtvé, jak se nevědomý lid domnívá, ale živoucí jazykem Slávy a trestem, který podstoupí zde přítomný Sancho Panza, aby ji navrátil do ztraceného světla. A proto, ty, Radamante, který se mnou soudíš v zasmušilých jeskyních Ditových, poněvadž znáš podmínky určené nevyzpytatelným osudem, aby se tato dívka vrátila k sobě, pověz a vyslov je ihned, ať se neodkládá dobro, jež očekáváme od jejího vzkříšení.“

Sotva to pronesl soudce Minos, druh Radamantův, oslovený se zvedl a pravil:

„Ó služebníci tohoto domu, vysocí i nízcí, malí i velcí, pojďte všichni sem a přišijte k nosu Sanchovu dvacet čtyři šňupky, štípněte jej dvanáctkrát a šestkrát píchněte do paží a boků! V tomto obřadu záleží spása Altisidořina.“

Sancho Panza slyše to přerušil mlčení, řka:

„Povídám vám, že se stanu spíš Maurem, než bych dovolil, aby mi mučili obličej a sahali do tváře. U všech všudy, co má týrání mého obličeje společného se vzkříšením této slečny? Namlsala se baba blínu… Začarují Dulcineu a mne tlukou, aby se odčarovala; umře Altisidora nemocí z dopuštění Božího a křísí ji tím, že mi dají čtyřia­dvacet šňupek, probodají mi tělo špendlíky a zraní ramena štípáním. S těmihle žerty si běžte na kmotra, já jsem starý pes, na mne se nedělá ‚na, na‘.“

„Zemřeš,“ vzkřikl Radamant; „obměkči se, tygře! Pokoř se, zpupný Nimrode, trp a mlč, neb na tobě nechtějí nic nemožného. A nesnaž se prozkoumati nejasnosti této záležitosti: šňupky obdržíš, píchat se uvidíš a štípán budeš úpěti. Nuže, pravím, sluhové, naplňte můj rozkaz; ne-li, jako že jsem poctivec, uvidíte, proč jste se narodili.“

Tu se na nádvoří objevilo asi šest dueň v průvodu, jedna za druhou, čtyři z nich s brýlemi a všechny měly pravice zvednuty vzhůru a zápěstí jim na čtyři prsty vyčnívala z rukávů, aby se ruce zdály delší, jak je nyní v módě. Sancho, sotva je uviděl, zařval jako býk:

„Ať si mě tedy ohmatává, kdo chce, ale aby na mne sahaly dueni, to ne! Ať si mi rozdrápou obličej, jako se stalo mému pánovi v tomto zámku samém, ať mi probodají tělo špičatými dýkami, ať mi skřípou ramena rozpálenými kleštěmi: vše snesu trpělivě a posloužím těmto pánům, ale aby se mne dotkly dueni, nedovolím, kdyby si mě čert bral.“

Také don Quijote přerušil mlčení a řekl Sanchovi:

„Měj trpělivost, synu, a vyhov těm pánům a vzdej vřelý dík nebesům, že vložila do tvé osoby takovou moc, abys svým utrpením vysvobozoval začarované z kouzel a křísil mrtvé.“

Dueni byly už blízko Sancha a ten, mírný už a přesvědčen, usadil se pevně v křesle a nastavil svou tvář i vous k první, jež mu dala řádnou šňupku, následovanou hlubokou poklonou.

„Méně zdvořilosti a méně líčidel, paní dueňo,“ řekl Sancho, „Bůh ví, že vám ruce páchnou octovou vodičkou.“

Konečně mu všechny dueni daly po šňupce a mnoho jiného služebnictva jej poštípalo; ale píchání špendlíky snést nemohl, vyskočil z křesla zřejmě rozlícen, popadl hořící pochodeň, kterou měl v ruce, a mrštil jí po dueních a všech svých katech, volaje:

„Pryč, pekelná sebranko, nejsem z bronzu, abych necítil ta úžasná muka!“

Zatím se Altisidora, která byla asi unavena dlouhým ležením naznak, obrátila na bok a vidouce to přítomní téměř všichni najednou vzkřikli:

„Živa je Altisidora! Altisidora žije!“

Radamant rozkázal Sanchovi, aby se už nezlobil, neboť je už dosaženo žádoucího cíle. Jakmile don Quijote uviděl, že sebou Altisidora hýbe, šel a poklekl před Sanchem se slovy:

„Nyní je čas, synu můj a nikoliv jen zbrojnoši, aby sis dal pár ran z těch, jimiž jsi povinen pro vysvobození Dulcineino. Nyní pravím, neboť dozrála tvoje schopnost a jsi mocen způsobiti dobro, které od tebe čekáme.“

Na to Sancho odpověděl:

„Tohle je mi taškářství na taškářství, a ne med na lívance. To ještě scházelo, aby po štípání, šňupkách a bodání přišly teď na řadu rány bičem! Už věru nic neschází než vzít pořádnou skálu, přivázat mi ji na krk a hodit mě do studně, což by mě moc nebolelo, mám-li být obětním beránkem a snímat cizí hříchy. Nechte mě, sic, Bůh ví, vším tím seknu a pošlu to vše k čertu.“

Mezitím se Altisidora posadila na katafalku a zároveň zazněly píšťaly, provázené flétnami a všeobecným provoláváním:

„Ať žije Altisidora! Ať žije!“

Vévodové vstali a s nimi i králové Minos a Radamant a všichni ostatní, též don Quijote a Sancho, a šli Altisidoře v ústrety a pomoci jí z katafalku. Ta se tvářila jako znavena, poklonila se vévodům a králům a ohlížejíc po straně na dona Quijota pravila:

„Bůh ti odpusť, krutý rytíři, neboť pro tvou bezcitnost prodlela jsem na onom světě zdá se mi více než tisíc let; tobě, ach, nejsoucitnější zbrojnoši, jakého země nosí, děkuji za život. Milý Sancho, ode dneška měj šest mých košil, které ti dávám, a ušij si z nich šest jiných pro sebe: a nejsou-li všechny celé, jsou všechny aspoň čisté.“

Sancho jí za to políbil ruku s kacířskou čepicí v ruce a kleče na kolenou. Vévoda rozkázal, aby mu ji odňali a vrátili mu jeho čapku, sundali mu plamenný plášť a odevzdali jeho kabát. Sancho poprosil vévodu, aby mu nechali plášť i mitru, že si je chce odnést domů na znamení a památku nevídané té příhody. Vévodkyně pravila, že nechají, neboť už ví, jakou je mu velkou přítelkyní. Vévoda poručil vyklidit nádvoří a aby se všichni odebrali do svých pokojů, a dona Quijota i Sancha, aby dovedli do komnat, které už znají.
