---
title: "KAPITOLA XLVII\\.,kde je pokračováno o\_tom, jak si vedl Sancho Panza ve svém vladaření\\."
contentType: prose
---

Vypravuje historie, že ze soudní síně odvedli Sancha Panzu do skvostného paláce, kde ve velké síni bylo prostřeno ke královské a čisté hostině. Jakmile Sancho vstoupil, zazněla hudba a čtyři pážata nabídla mu vody na ruce, což Sancho velmi vážně přijal. Hudba ztichla, Sancho si sedl v čelo stolu, neboť jiného křesla a jiného příboru tu nebylo. Vedle něho se postavil člověk, z něhož se později vyklubal lékař, s hůlkou z velrybí kostice v ruce.

Zvedli nádherný a bílý ubrus, jímž bylo přikryto ovoce a mnoho talířů různých jídel. Člověk, který se zdál studentem, pomodlil se požehnání a páže přivázalo Sanchovi ubrousek s obrubou. Jiný, který konal službu prvního číšníka, posunul mísu s ovocem. Ale sotva si vladař ukousl, muž s hůlkou se jí dotkl mísy a ihned s neobyčejnou rychlostí byla odnesena. Ale číšník mu přinesl jinou, s dalším jídlem. Sancho se ho chystal okusit, ale dřív než se k němu dostal a je okusil, už se ho dotkla hůlka a páže je odklidilo stejně rychle jako ovoce. Sancho se nad tím pozastavil a hledě na všechny, ptal se, má-li se snad při onom jídle jíst jako při kejklířském představení.

„Nemá se jísti jinak, pane vladaři,“ odpověděl člověk s hůlkou, „než jak je zvykem a obyčejem na jiných ostrovech, kde jsou vladaři. Já jsem, pane, lékař a jsem na tomto ostrově vydržován, abych léčil jeho vladaře, i pečuji o jejich zdraví víc než o vlastní, studuje dnem i nocí a zkoumaje založení vladařovo, abych jej uzdravil v případě nemoci. A především bdím nad jeho obědy a večeřemi, nechávaje ho jísti to, co se mi zdá mu svědčit, a bera mu, o čem myslím, že škodí a kazí žaludek. Proto jsem rozkázal odnésti ovoce, neboť je příliš vlhké, a stejně i mísu s dalším jídlem, neboť bylo příliš teplé a obsahovalo mnoho koření, po němž roste žízeň; ten pak, kdo příliš pije, ničí a stravuje kapalnou podstatu těla, na níž závisí život.“

„Je-li tomu tak, tahle mísa pečených koroptví, které jsou, jak vidím, dobře připraveny, mi nijak neuškodí.“

Na to lékař:

„Z těch nepojí pan vladař, pokud budu živ!“

„Jak to?“ řekl Sancho.

Lékař odpověděl:

„Poněvadž náš učitel Hippokrates, polární hvězda a světlo Medicíny, dí v jednom svém aforismu: Omnis saturatio mala, perdricis autem pessima, to jest: Každé přesycení je zlé, ale koroptví nejhorší.“

„Má-li se to tak,“ pravil Sancho, „podívejte se, pane doktore, které z jídel na tomto stole mi nejvíc poslouží a nejméně uškodí, dejte mi z něho a nešťouchejte mi do něho hůlkou! Neboť, u života vladařova, kterého mi Bůh popřej, umírám hladem a brát mi jídlo, i když se to panu doktorovi nelíbí a ať říká cokoliv, znamená mi spíš života ukracovat než přidávat.“

„Máte pravdu, Milosti pane vladaři,“ na to lékař, „a tudíž se mi zdá, že Vaše Milost nesmí jísti z tamhleté králičí sekané, neboť to je nebezpečné jídlo. Z této telecí by se mohlo okusiti, kdyby nebyla pečená a s omáčkou; v tomto stavu však ne!“

I řekl Sancho:

„Tamhleta mísa trochu dál, co se z ní kouří, bude asi olla podrida, a protože v té jsou smíchány vždy věci nejrůznější, jistě v ní najdu něco, co mi zachutná i prospěje.“

„Absit,“ pravil lékař, „vzdal se nás, špatná myšlenko! Není na světě věci horšího druhu než olla podrida. Olly podridy jsou dobré pro kanovníky, školské rektory nebo pro sedláky na svatbě, ale pryč s nimi ze stolů vladařských, kam patří jen všecko nejlepší a jemné. Je to proto, že všude a kýmkoliv jsou nejvíce ceněny léky prosté a ne složité, neboť v prostých nemůže býti omylu, ale v složitých ano pro množství věcí, z nichž jsou složeny. Co podle mého názoru by měl nyní pan vladař pojísti, aby si zachoval a upevnil zdraví, je sto oplatků a pár jemných řízků z kdoule, které ustálí žaludek a pomohou trávení.“

Sancho slyše to opřel se o lenoch křesla, změřil si několikrát lékaře a vážným hlasem se ho zeptal, jak se jmenuje a kde studoval. Ten odpověděl:

„Jmenuji se, pane vladaři, doktor Petr Škrobenec z Aguera a pocházím z osady Tirteafuera[^8] mezi Caraculem a Almodóvarem del Campo, trochu napravo, a mám hodnost doktora univerzity v Osuně.“

Na to Sancho, celý vzteklý, odpověděl:

„Tak, pane doktore Petře Škrobenče z Aguera, které čert vezmi, rodáku z Tirteafuera, napravo, když jdeme z Caracuela do Almodóvaru, v Osuně vyštudovaný, kliďte se odtud, sic vezmu hůl, jako že slunce svítí, a vymlátím, počínaje vámi, všechny doktory z ostrova, nebo aspoň ty, o kterých poznám, že jsou hlupáci. Protože doktorům moudrým, zkušeným a rozumným se pokloním a budu je ctít za lidi boží. Ale opakuji, ať zmizí Petr Škrobenec, nebo chytnu křeslo, na kterém sedím, a dám mu s ním do hlavy; a až se mne zeptají u dvora, omluvím se, že jsem posloužil Bohu a zabil špatného lékaře a veřejného kata. A teď mi dejte najíst, nebo si nechte vladařství, protože úřad, v kterém se člověk nenají, nestojí za zlost.“

Lékař se poděsil vida hněv vladařův a chtěl se uklidit ze síně, když vtom zazněla poštovská trubka na ulici a vrchní číšník přistoupiv k oknu vrátil se, řka:

„Přichází kurýr od pana vévody, nese jistě nějakou důležitou zprávu.“

Kurýr vstoupil zpocen a unaven a vytáhnuv ze záňadří složený list vložil jej do rukou vladařových. Sancho jej odevzdal správci a rozkázal mu přečíst adresu, jež zněla:

„Donu Sanchu Panzovi, vladaři ostrova Baratarie, do jeho vlastních nebo tajemníkových rukou.“

Sancho se na to zeptal:

„Kdo je tu mým tajemníkem?“

Jeden z přítomných odpověděl:

„Já, pane, neboť umím číst a psát a jsem Biskajec.“

„To ovšem,“ řekl Sancho, „byste mohl být tajemníkem třeba sama císaře. Otevřete list a podívejte se, co v něm stojí!“

Novopečený tajemník poslechl a seznámiv se s dopisem pravil, že běží o věc soukromou. Sancho rozkázal, aby byla síň vyprázdněna a aby zůstali jen správce a vrchní číšník; ostatní, i lékař, odešli. Potom tajemník přečetl tento dopis:

  

„Došlo mému sluchu, pane done Sancho Panzo, že nepřátelé moji a tohoto ostrova chtějí naň jedné noci podniknouti zuřivý útok. Je třeba bdít a míti se na pozoru, aby vás nepřekvapili. Také jsem se dozvěděl skrze bezpečné zvědy, že do osady přijdou čtyři přestrojení, aby vás zavraždili, neboť se bojí vaší bystrosti. Otevřete dobře oči a všímejte si, kdo s vámi přichází mluviti, a nejezte, co vám nabídnou. Budu se snažiti vám pomoci, dostanete-li se do nesnází, a veďte si ve všem, jak očekávám od vašeho rozumu.

Psáno zde, 16. srpna, o čtvrté ranní.

Váš přítel vévoda.“

Sancho byl ohromen i ostatní se tak tvářili; Sancho se obrátil k správci: „Čeho je potřebí nejdřív, a to hned, je vsadit do vězení doktora Škrobence. Neboť má-li mě někdo zabít, je to on, a to smrtí bídnou a nejhorší, totiž hladem.“

„Také,“ řekl vrchní číšník, „myslím, aby Vaše Milost nejedla z toho, co je na stole, protože to nabídly jeptišky, a jak se říká, za křížem se skrývá čert.“

„Neříkám, že ne,“ odpověděl Sancho, „a teď mi dejte kus chleba a čtyři libry hroznů, protože do těch se jed nedostane. Opravdu, bez jídla nevydržím, a máme-li být hotovi k bojům, které nám hrozí, musíme být řádně krmeni, protože žaludek nosí srdce, a ne srdce žaludek. Vy, tajemníku, odpovězte vévodovi, mému pánu, že se stane vše, co poroučí a jak to poroučí, bez chyby. Napište, že líbám ruce své paní vévodkyni a že ji prosím, aby nezapomněla poslat můj list a balík mé ženě Tereze Panzové, že mi tím prokáže velkou milost a já se vynasnažím sloužit jí, pokud mi síly stačí. A k tomu můžete připojit, že líbám i ruku svému pánu donu Quijotovi de la Mancha, aby viděl, že nejsem nevděčník. Vy konečně, jakožto dobrý tajemník a dobrý Biskajec, můžete přidat, co si přejete a co je nejspíše vhod. A teď pryč s těmihle ubrusy a dejte mi jíst a já si poradím se všemi špehouny, vrahy a čarodějníky, co jich proti mně i ostrovu přijde.“

Vtom vstoupil panoš a řekl: „Je tu jakýsi žadatel z vesnice a chce mluvit s Vaší Milostí o věci prý velmi důležité.“

„To je divné,“ řekl Sancho, „s těmihle žadateli. Je možné, aby byli tak hloupí, že nevidí, že nemají chodit se svými žádostmi v podobnou chvíli? Cožpak my vladaři a soudcové nejsme lidi z masa a krve a nepotřebujeme mít klid, pokud nutnost žádá, či chtějí snad, abychom byli z mramoru? Bůh ví a na mou duši, že, potrvá-li má vláda (ale ona ne, jak se mi podobá), dám položit na lavici nejednoho žadatele. Teď řekněte tomu člověku, ať vejde! Ale všimněte si dřív, není-li to jeden ze špehounů nebo můj vrah!“

„Nikoliv, pane,“ odpovědělo páže, „je to nějaký blbeček, a ať mě mají za hloupého, není-li dobrý jako chléb.“

„Zbytečné obavy,“ pravil správce, „vždyť tu jsme všichni.“

„Bylo by možno,“ zeptal se Sancho číšníka, „abych teď, když tu není doktor Petr Škrobenec, snědl něco důkladného a podstatného, a třebas i kousek chleba s cibulí?“

„Večer u večeře si, Milosti, nahradíte, co chybělo u oběda, a budete spokojen a odškodněn,“ řekl číšník.

„Dej Bůh!“ odpověděl Sancho.

Vtom vešel sedlák slušného vzezření a na sto honů bylo vidět, že je poctivý a dobromyslný. První, co řekl, bylo:

„Kdo je ten pan vladař?“

„Kdo jiný,“ na to tajemník, „než kdo sedí v křesle?“

„Pokorně se mu tedy klaním,“ pravil sedlák. A pokleknuv žádal o ruku k políbení. Sancho odepřel a rozkázal mu zvednout se a pronést přání. Sedlák vstal a řekl:

„Já jsem, pane, sedlák a pocházím z Miguelturry, osady na dvě míle od Ciudad Real.“

„Začíná to už zas jako s Tirteafuerou,“ pravil Sancho; „mluvte, bratře! Mohu vám říci, že znám docela dobře Miguelturru a že není odtamtud daleko do naší vsi.“

„Je to tak, pane,“ pokračoval sedlák, „já jsem z milosrdenství božího ženat v klidu a pokoji podle svaté církve římskokatolické. Mám dva syny studenty, mladší bude už bakalářem, starší licenciátem. Jsem vdovcem, neboť žena mi umřela, či spíš mi ji zabil špatný lékař, který jí dal projímadlo, když byla těhotná: kdyby Bůh byl dovolil, aby dítě přišlo na svět a bylo chlapec, dal bych ho vystudovat doktorem, aby nezáviděl bratřím, bakaláři a licenciátovi.“

„To tedy,“ povídal Sancho, „kdyby vaše žena nebyla umřela, nebo kdyby ji byli nezabili, nebyl byste teď vdovcem.“

„Ne, pane, právě že ne,“ odpověděl sedlák.

„To jsme něco zvěděli,“ na to Sancho; „ale dál, bratře, teď je spíš čas ke spaní než k jednání.“

„Tak tedy,“ pokračoval sedlák, „můj syn, co má být bakalářem, se zamiloval v naší vesnici do děvčete, Clary Perleriny, dcery Ondřeje Perlerina, velmi bohatého sedláka. A to jméno Perlerino není rodné, ale nesou je, poněvadž všichni z toho rodu mají dnu[^9], ale místo Perláticos jim říkají trochu lépe Perlerinos. Mám-li říci pravdu, děvče je jako perla z východu a z pravé strany je jako polní květ; z levé tak ne, protože jí chybí oko, po neštovicích. A ač má i v tváři mnoho velkých důlků, ti, co jsou do ní zamilováni, říkají, že to nejsou důlky, ale hroby pro duše jejích milenců. Je tak čistotná, že aby si nezamazala obličej, nosí nos, jak se říká, vyhrnutý, že se zdá, jako by jí z tváře unikal; ale přitom je tuze hezká, protože má velká ústa, a kdyby jí v nich nechybělo deset nebo dvanáct zubů a stoliček, mohla by přijít mezi nejhezčí a ještě vyniknout. O rtech ani nemluvím, protože jsou tak jemné a něžné, že kdyby se mohly hoblovat, byla by z nich hoblovaček hromada; ale protože mají jinou barvu, než mají rty obyčejně, jsou jako zázračné, neboť jsou pruhovány modře, zeleně a fialově. Odpusťte mi, pane vladaři, že tak podrobně popisuji tu, která se nakonec má stát mou dcerou. Mám ji rád a líbí se mi.“

„Popisujte si, co chcete,“ řekl Sancho, „neboť já si popisy libuji, a kdybych byl obědval, nebylo by pro mne lepšího zákusku než vaše podobizna.“

„Tím mohu posloužit,“ odpověděl sedlák, „dostaneme se k němu, nejsme-li u něho ještě. Povídám, pane, že kdyby se mohla vypovědět její krása a urostlost, bylo by to k podivení. Ale není to možno, protože je pokřivlá a sražená a má kolena u nosu a při tom všem je vidět, že kdyby se mohla narovnat, vrážela by hlavou do stropu. A už by byla podala ruku k zasnoubení mému bakaláři, ale nemůže ji natáhnout, protože ji má zkroucenou, ale přec jen pěknou a dobře rostlou, s dlouhými a žlábkovanými nehty.“

„To je pěkné,“ řekl Sancho, „a dejte pozor, bratře, už jste ji vymaloval od hlavy k patě. A co si teď přejete? Rovnou k věci bez dlouhých okolků, zdržování a rozkladů!“

„Chtěl bych, pane,“ odpověděl sedlák, „aby mi Vaše Milost laskavě dala doporučující list pro otce dívčina s žádostí, aby se konaly ty svatby, poněvadž si jsme rovni v statcích pozemských i v darech přirozených. Protože, abych řekl pravdu, pane vladaři, můj syn je posedlý a není dne, aby ho třikrát nebo čtyřikrát netýrali zlí duchové. Jednou spadl do ohně a od té doby má obličej vrásčitý jako pergamen a oči trochu uslzené a vlhké. Ale povahu má andělskou, a kdyby sám do sebe nebušil a netloukl pěstmi, byl by učiněný blahoslavený.“

„Chcete ještě něco, člověče?“ zeptal se Sancho.

„Chtěl bych,“ řekl sedlák, „ale bojím se to říci; ale co, konečně, ať to ve mně neplesniví. Rád bych tedy, milostivý pane, abyste mi dal tři sta nebo šest set dukátů jako příspěvek na věno mého bakaláře, chci říci příspěvek na založení domácnosti, protože, konečně, mají žíti sami pro sebe, neodkázáni na vrtochy obou otců.“

„Více nechcete už nic?“ pravil Sancho, „řekněte jen, bez bázně a strachu!“

„Už docela nic,“ na to sedlák.

Sotva to řekl, Sancho vyskočil, popadl křeslo, na kterém seděl, a zvolal:

„Sprosťáku venkovský a protivný, nezmizíte-li ihned z mé přítomnosti, vsadím se, že vám tím křeslem rozbiji a rozmlátím hlavu! Kurví synu, cos popisoval sama čerta, v tuhle dobu na mne jdeš o šest set dukátů? Kde je mám vzít, smrade? A nač bych ti je dával, i kdybych je měl, lumpe a hlupáku? Co je mi do Miguelturry a do všech Perlerinů? Táhni, povídám, sic při životě vévody, svého pána, udělám, co jsem řekl! Ty jsi z Miguelturry, ale z pekla tě sem, darebáku, poslali mě pokoušet. Řekni mi, lotře, ještě nevládnu den a půl, a už chceš, abych měl šest set dukátů?“

Číšník dal znamení sedlákovi, aby se vzdálil, a ten poslechl s hlavou sklopenou, a jak se zdálo, boje se, aby vladař nesplnil svou hrozbu: umělť ničema velmi dobře svou úlohu.

Nechme však Sancha ve zlosti a mír buď okolo něho, vraťme se pak k donu Quijotovi, jehož jsme opustili s obvázaným obličejem, an si léčí kočičí rány, z nichž se neuzdravil po osm dní. Jednoho z těch dnů se mu přihodilo, co Cide Hamete míní vypravovat přesně a pravdivě, jako vůbec věci této historie, i když jsou sebenepatrnější.

[^8]: Slovní hříčka; T. znamená: kliď se odtud. Pozn. překladatele.

[^9]: Perlático = nemocný dnou. Pozn. překladatele.
