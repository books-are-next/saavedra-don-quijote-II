---
title: "KAPITOLA XXII\\.,kde se líčí nádherné dobrodružství v\_jeskyni Montesínově uprostřed Manche, které odvážný don Quijote de la Mancha se\_zdarem ukončil\\."
contentType: prose
---

  

Velmi vděčně pohostili novomanželé dona Quijota za jeho šlechetné zakročení a obdivovali se nejen jeho odvaze, ale i jeho moudrosti, soudíce, že podle válečného umění je Cidem a podle výmluvnosti Ciceronem. Také milý Sancho byl tři dny hostem novomanželů, kteří, jak se ukázalo, skutečně nebyli smluveni o falešném poranění; byl to úskok Basiliův, který očekával výsledek, jenž se také dostavil, ale ovšem přiznal, že svůj záměr svěřil několika přátelům, aby mu včas pomohli v úmyslu uskutečniti jeho podvod.

„Není možno a nesluší se nazývati podvodem to, co ukazuje na čestné zakončení,“ řekl don Quijote, „sňatek milujících jest pak cílem vznešeným, ač hlad a stálá nouze bývá lásce velkou překážkou; láska je sama radost a štěstí, zvláště když milenec svou milenku již získal, a chudoba a hlad jsou toho největšími nepřáteli.“

Podotkl, že toto vše říká pouze s tím úmyslem, aby pan Basilio zanechal cviku, kterým se zabýval, neboť z něho sice získal slávu, ale ne jmění; ať raději hledí dosáhnouti jmění způsobem dovoleným a chytrým, o který lidé moudří a přičinliví nemají nouze. Chuďas, který je ctěn – může-li chuďas býti ctěn –, má poklad, má-li krásnou ženu; jakmile mu ji někdo odloudí, odloudí a zničí i jeho čest. Půvabná a počestná žena chudobného muže zaslouží, aby ji ověnčili vavřínem a vítěznou palmou. Její půvab láká ty, kteří ji vidí a poznávají; ti potom na ni útočí jako královští orlové nebo jiní ptáci na lahodné vnadidlo; spojuje-li se však s půvabem i chudoba a bída, napadají ji také havrani, jestřábi a jiní dravci; tu, která se ubrání jejich útokům, možno nazvati korunou mužovou.

„Hleďte, chytrý Basilio,“ poznamenal don Quijote, „nepamatuji se již, který filozof tvrdil, že na celém světě je pouze jedna řádná žena; radil, aby každý byl jist, že tou jedinou jest jeho žena, potom že bude šťastně žít. Nejsem sice ženat a dosud jsem na ženění nemyslil, ale přesto bych se odvážil dáti každému radu, kdo by mě o to požádal, jak má nalézti ženu, kterou by si mohl vzíti. Nejprve bych mu radil, aby si všímal více pověsti než majetku, neboť počestná žena získává dobrou pověst nejen tím, že počestná jest, ale i tím, že se počestnou zdá; pověsti ženy více škodí, jedná-li veřejně příliš neopatrně a svobodně, než hřeší-li potají. Přivedeš-li do svého domu ženu dobrou, snadno si ji udržíš a mnohdy i její dobrotu zvětšíš; zlou-li však, těžce takovou napravíš, neboť přejíti z jedné krajnosti na druhou je obtížné. Netvrdím, že by to nebylo možné, ale domnívám se, že je to nesnadné.“

Sancho slyše tato slova řekl si:

„Když já mluvím a má to trochu smysl, tvrdí můj pán, že bych měl býti kazatelem a kázat světu, ale když on začne vykládat a radit, měl by se stát ne kazatelem, ale kazatelem pro kazatele a po ulicích by měl kázat všem napořád. Čertův chlapík, takový potulný rytíř, ten má vědomostí! A já blbec jsem myslil, že rozumí jen svému rytířství, a zatím není nic, do čeho by se nepletl a čemu by nerozuměl.“ Sancho si to říkal poněkud nahlas, pán to uslyšel a tázal se ho:

„Co to mumláš, Sancho?“

„Ale neříkám a nebrumlám nic,“ odpověděl Sancho, „jen jsem si myslil, že jsem měl vědět to, co teď Vaše Milost řekla, než jsem se ženil, že bych si asi teď řekl: ‚Volu nejlíp bez chomoutu‘.“

„Je snad tvoje Tereza zlá, Sancho?“ tázal se don Quijote.

„Inu, zlá není,“ řekl Sancho, „ale není taky dobrá, a hlavně ne, jak bych chtěl.“

„Jednáš špatně,“ poznamenal don Quijote, „když pomlouváš svoji ženu, přece matku svých dětí.“

„I ona mi to vrací,“ odpověděl Sancho, „vždyť ona mě pomlouvá také, kdykoliv se jí zachce, nejvíce když žárlí, potom aby s ní vydržel sám Satanáš.“

Celé tři dni byli hosty novomanželů, kteří je znamenitě poctili. Potom don Quijote poprosil licenciáta šermíře, aby mu dal průvodce, který by mu ukázal jeskyni Montesínovu. Chtěl totiž sám do ní sestoupit a prozkoumati ji, aby poznal osobně, jsou-li pravdivy zázraky, které se o ní šířily v celém kraji. Licenciát mu doporučil svého bratrance, výtečného studenta a horlivého čtenáře rytířských knih, který jej s radostí doprovodí až k vchodu do jeskyně a ukáže mu jezírka Ruideřina, známá též v celé Manchi, ba i v celém Španělsku; zároveň mu sdělil, že bude v něm míti příjemného společníka, neboť onen mladík píše knihy a věnuje je knížatům. Bratranec přijel na březí oslici, jejíž sedlo bylo potaženo pruhovaným čalounem z hrubého plátna. Sancho osedlal Rocinanta, připravil osla a tlumok řádně naplněný; stejně důkladně pln byl i tlumok bratrancův; odevzdali se do vůle Boží, rozloučili se a odjeli na cestu k jeskyni Montesínově.

Cestou tázal se don Quijote bratrance, jakými pracemi se zabývá, co studuje a čím je. Bratranec řekl, že jest humanistou a že vydává tiskem knihy, zábavné i velmi užitečné státu; jedna z nich „Kniha o krojích“, popisuje barvy, hesla a úpravu sedmi set tří krojů, a v ní se mohou poučit dvorští kavalíři, v době slavností a zábav, bez doprošování se někoho nebo obtížného přemýšlení; podle ní upraví kroj podle svého přání a záliby.

„Žárlivý, odmítnutý, zapomenutý i opuštěný, každý má ode mne co mu náleží a každý kroj padne jako schválně dělaný. Jinou knihu chci nazvati ‚Proměny nebo Španělský Ovid‘, je to kniha psaná podivuhodně a nově; napodobuji humorně Ovida a vyprávím o Giraldě Sevillské i o andělu na Magdalenském chrámu, o vzniku pramene Vinciguerrského v Córdobě, o býcích Gusandových, Sieře Moreně, o pramenech nazývaných Leganítos a Lavapiés v Madridě; vzpomenul jsem i na studnu Vší, studnu u Zlatého pramene a Převorčinu; to vše popisuji vhodnými metamorfózami, alegoriemi i proměnami, které jsou nejenom zábavné a neobvyklé, ale i poučné. Napsal jsem ještě jinou knihu, kterou jmenuji ‚Dodatkem k Vergiliu Polydorovi‘, jež mluví o původu věcí, a je v ní uloženo mnoho studia: vykládám v ní důležité věci, o kterých se Polydor nezmínil, a elegantně je vysvětluji. Vergilius nám opominul říci, kdo první měl rýmu a kdo první se mazal, aby vyléčil syfilis; já to vysvětluji na základě spisů a dovolávám se více než pětadvaceti spisovatelů a z toho Vaše Milost jistě posoudí, postupoval-li jsem správně a bude-li kniha k užitku.“

Sancho vyslechnuv bedlivě řeč bratrancovu řekl:

„Bůh vám dej hodně štěstí, až ty knihy vydáte tiskem, ale řekněte mi, pane, můžete mi říci – víte to určitě, neboť víte všecko –, kdo se první drbal na hlavě? Já si myslím, že praotec Adam.“

„Asi,“ řekl bratranec, „neboť bezpochyby měl Adam hlavu i vlasy, ve kterých se patrně někdy drbal, neboť byl první člověk.“

„Taky si to myslím,“ poznamenal Sancho, „ale teď mi řekněte, kdo první letěl vzduchem?“

„Skutečně, bratře,“ řekl bratranec, „nevím to, dokud to v knihách nepřečtu; poučím se, až se vrátím domů k svým knihám, a sdělím vám to při našem příštím setkání, neboť jsme se jistě neviděli naposled.“

„Poslyšte, pane,“ zvolal Sancho, „nemučte se tím, mně se zdá, že to už vím; byl to jistě Luciper, když jej vyhnali nebo shodili z nebe a on spadl do propasti.“

„Je to pravda, příteli,“ podotkl bratranec.

Don Quijote na to:

„Tuhle otázku a odpověď jsi jistě někde slyšel, ta není z tebe, Sancho.“

„Nemluvte, pane,“ odpověděl Sancho, „víte, že, začnu-li se dotazovat a odpovídat si, nebudu hotov do rána. Opravdu, nepotřebuji radu sousedovu, chci-li se ptát na blbosti a odpovídat si hlouposti.“

„Říkáš více, Sancho, než víš,“ poznamenal don Quijote, „vždyť mnozí pracují, aby vyzkoumali a dověděli se mnohé, a když to zvědí, nemá z toho rozum ani paměť nic.“

Za podobných milých řečí jim uběhl den; přenocovali v malé vesničce, odkud nebylo k jeskyni Montesínově dále než dvě míle, jak jim sdělil bratranec; radil také donu Quijotovi, aby sehnal provazy, po kterých by se mohl, přivázán, spustiti do hlubin. Don Quijote poznamenal, že kdyby se měl dostati i do hlubin pekelných, prozkoumá, kde jeskyně končí, a proto také koupili přes sto loket provazu a druhého dne odpoledne dorazili k propasti; její otvor byl rozlehlý a široký, ale zarostlý hložím, divokými fíky, ostružiním a hustým, spleteným trním, zakrývajícím a zavírajícím celý otvor.

Jakmile tam dorazili, sestoupili; Sancho a bratranec uvázali dona Quijota pevně na provaz a při tom řekl Sancho:

„Rozmyslete si, Milosti, svůj úmysl, nepohřbívejte se zaživa a nespouštějte se dolů jako láhev, kterou chtějí ve studni ochladit; vždyť není ani vaším úkolem ani vaším cílem prozkoumání této propasti, která je snad horší než maurská lidomorna pro otroky.“

„Přivaž mě a mlč, příteli,“ řekl don Quijote, „to jest mým údělem.“

Průvodce na to:

„Žádám Vaši Milost, pane done Quijote, abyste vše důkladně prohlédl a prozkoumal; možná, že tam najdete něco, o čem bych mohl psáti ve svém spise o proměnách.“

„Nestarejte se,“ řekl Sancho, „tady neudělali zahradníkem kozla.“

Potom přivázali důkladně dona Quijota přes osníř, nikoli přes pancíř. Don Quijote řekl.

„Chybili jsme, že jsme nevzali s sebou nějaký malý zvoneček, který bychom připevnili na provaz; z jeho zvonění byste věděli, že se stále spouštím a že jsem živ; ale nemáme jej, Pánu Bohu poručeno.“

Potom klekl, tiše se pomodlil, žádaje Boha o pomoc a šťastný výsledek v tomto novém a nebezpečném kousku; potom hlasitě poznamenal:

„Paní mých snů a citů, vznešená a nevyrovnatelná Dulcineo z Tobosa, dostihnou-li tvůj sluch sliby a prosby tvého rytíře, pro tvoji krásu tě prosím, vyslyš mě; žádám tě pouze o přízeň a pomoc v této chvíli, kdy jich potřebuji. Sestoupím a zmizím do této jeskyně jedině z toho důvodu, aby svět viděl, že, jsi-li ty mou ochránkyní, není ničeho, oč bych neusiloval a co bych nevykonal.“

Potom přistoupil k jeskyni a shledal, že tam nemůže sestoupiti, leč proseká-li otvor, uchopil tedy meč a počal si raziti cestu trním v ústí jeskyně. Tím hlomozem a šustotem se vyplašilo hejno havranů a vran, kteří vyletěli tak prudce, že dona Quijota povalili. Byl by to jistě pokládal za zlé znamení a zanechal by svého úmyslu prozkoumati podobné místo, kdyby byl tak pověrčivým, jako byl dobrým katolíkem. On však vstal, a vida, že odtamtud již nevyletují žádní havrani ani noční ptáci, jako netopýři, vyrazivší společně s havrany, dal se spustiti bratrancem a Sanchem na dno strašné propasti; než se tam spustil, Sancho jej požehnal a sám se mnohokráte pokřižoval, řka:

„Provázej tě Bůh a Panna Maria z posvátné skály francouzské i gaetská svatá Trojice, květe, ozdobo i vzore potulných rytířů! Už tam odcházíš, vítězi světa, srdce z ocele, rámě bronzové! Opakuji opět, nechť tě Bůh přivede zpět zdravého a bez úrazu na svět, který opouštíš, abys zahynul v propasti, kterou sám vyhledáváš!“

Podobně se modlil a naříkal bratranec. Don Quijote je žádal stále, aby jej spouštěli, a oni tak činili.

Když jeho hlas dozněl z hlubiny a oni již spustili celých sto loket, rozhodli se, že jej opět vytáhnou, neboť dále jej spustiti nemohli. Čekali ještě půl hodiny a potom vytahovali provaz lehce a bez tíže; z toho usoudili, že don Quijote v jeskyni zůstal. Při této pouhé domněnce se Sancho rozplakal a rychle vytahoval provaz, aby zvěděl, co se přihodilo; ale jakmile vytáhli asi osmdesát loket cítili tíhu a tím se nesmírně potěšili.

Když vytáhli vše až na deset loket, poznali dona Quijota, na něhož Sancho zvolal:

„Vítám vás, zpět, pane, myslili jsme už, že si vás tam podrželi, až budete mít mladé.“

Ale don Quijote mlčel, a když jej vytáhli nahoru, zpozorovali, že má oči zavřené jako spící. Položivše jej na zem rozvázali provaz, ale on sebou ani nepohnul. Obraceli jej a zmítali jím tak, až se za dlouhou dobu vzpamatoval a protahuje se, jako by procital z těžkého spánku, a pohlížeje z jednoho na druhého poněkud zděšeně pravil:

„Bůh vám promiň, přátelé, že jste mě vzbudili z nejkrásnějšího a nejlíbeznějšího života a podívané, kterou jistě žádný člověk neviděl a nezažil. Opravdu, teprve teď vidím, že všechno štěstí tohoto života prchá jako stín a sen a uvadá jako polní květ. Ó ubohý Montesíne! Ó smrtelně raněný Durandarte! Ó nešťastná Belermo! Ó plačící Guadiano a smutné dcery Ruideřiny, které svými vodami prozrazujete, jak mnoho plakaly vaše sličné oči!“

Bratranec a Sancho pozorně vyslechli slova dona Quijota, která pronášel jakoby z velké bolesti. Žádali jej, aby jim je objasnil a aby jim vyprávěl, co viděl v pekle.

„Peklem to nazýváte?“ zvolal don Quijote. „Poznáte brzy, že toho nezaslouží.“

Žádal je o nějaké jídlo, že má veliký hlad. Rozprostřeli bratrancův koberec na trávě, šli za zásobami do tlumoků, usedli a přátelsky a v shodě posvačili i povečeřeli; když uklidili nádobí z koberce, pravil don Quijote de la Mancha:

„Zůstaňte seděti a vyslechněte mě, synové moji!“
