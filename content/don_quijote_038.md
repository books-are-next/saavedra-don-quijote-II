---
title: "KAPITOLA XXX\\.o\_příhodě dona Quijota u\_půvabné lovkyně\\."
contentType: prose
---

<section>

V melancholické náladě a nevůli vrátili se k zvířatům; Sancha nejvíce mrzelo zbytečné vydání, neboť mu bylo, jako by vše, co mu berou, rvali mu ze srdce. Nepromluvivše ani slova vystoupili do sedel a opouštěli slavnou řeku, don Quijote přemýšleje o své lásce a Sancho o svém zbohatnutí a to se mu tentokráte zdálo velmi vzdálené; ačkoliv byl hloupý, přece věděl, že téměř všechny skutky jeho pána jsou bláznivé, a proto hledal příležitost sebrat se a vrátiti se domů bez dlouhého dohadování a loučení; ale náhoda určila vše jinak, než jak v bázni čekal.

Druhého dne totiž při západu slunce vyjeli z lesa a don Quijote spatřil lidi na konci zelené louky; když se k nim přiblížil, rozeznal ovce a sokolníky. Přijel ještě blíže a spatřil uprostřed nich krásnou paní na bílém mimochodníku se zeleným postrojem a sedlem stříbrem kovaným. Paní byla oděna také v zelený, nádherný šat bohatý tak, že připomínala nádheru samu. Na levé ruce jí seděl sokol a z toho don Quijote usoudil, že jest dámou vznešenou a paní všech lovců, a také jí skutečně byla, a pravil Sanchovi:

„Synu můj, Sancho, odeber se k té dámě se sokolem a vyřiď jí, že já, Lví Rytíř, líbám ruku Její Kráse, a dovolí-li Její Vznešenost, že jí přijdu vskutku ruku políbit a sloužit jí, pokud mé síly stačí a ona dovolí; a hleď, Sancho, by ses nezmýlil, a nepleť do řeči svá přísloví.“

„Jako bych to někdy dělal,“ odpověděl Sancho, „vždyť to není poprvé, co jsem poslán se vzkazem ke vznešeným a urozeným dámám.“

„Kromě poselství, se kterým jsi šel k paní Dulcinei,“ poznamenal don Quijote, „nevím o žádném jiném, aspoň ne v mých službách.“

„To je pravda,“ odpověděl Sancho, „chci jen říci, že poctivého dlužníka nebolí zástavy a že v bohatém domě snadno se na oběd sežene. Je zbytečno mi co říkat a dávat mi upozornění, neboť jsem vším opatřen a všemu trochu rozumím.“

„Důvěřuji ti, Sancho,“ pravil don Quijote, „jeď tedy šťastně a opatruj tě Bůh!“

Sancho poháněje osla dostihl zakrátko půvabné lovkyně, před kterou sestoupil, padl na kolena a pravil:

„Krásná paní, rytíř, kterého můžete tamhle spatřiti, se jmenuje Lví Rytíř a jest mým velitelem a já, nazývaný doma Sancho Panza, jsem jeho sluhou. Lví Rytíř, nedávno Rytíř Smutné Postavy, posílá mě se vzkazem, aby mu Vaše Milost laskavě dovolila uskutečnit s vaším svolením, dovolením a povolením svoji touhu, totiž jak on říká a já myslím, aby mohl sloužiti Vaší výsostné Výsosti a Kráse; dovolí-li to Vaše Vznešenost, udělá dobře a jemu tím prokáže nesmírnou laskavost a přízeň.“

„Opravdu, milý zbrojnoši,“ na to paní, „zhostil jste se svého poslání dokonale, jak se sluší; vstaňte, neboť se nehodí, aby klečel zbrojnoš slavného rytíře, jako je Rytíř Smutné Postavy, o němž jsem již mnoho slyšela; vstaňte, příteli, a doneste svému pánu vzkaz ode mne, že jest vítán a očekáván mnou a vévodou, mým manželem, v zámečku, který zde máme.“

Sancho se zvedl, udiven krásou, laskavostí a zdvořilostí milé dámy a zvláště tím, že věděla o jeho pánu, Rytíři Smutné Postavy; Lvím Rytířem jej nenazývala asi proto, že to jméno přijal nedávno. Vévodkyně, jejíž jméno jest dosud neznámo, tázala se ho:

„Řekněte mi, bratře zbrojnoši, je vaším velitelem rytíř, o němž je vydána kniha o Důmyslném rytíři donu Quijotovi de la Mancha, který má za paní svého srdce Dulcineu z Tobosa?“

„Ano, paní,“ odpověděl Sancho, „a zbrojnoš, který vystupuje nebo by měl vystupovati v té knize a kterému říkají Sancho Panza, jsem já; ledaže by mě byli zaměnili v kolébce, totiž v tiskárně.“

„Jsem tím velmi potěšena,“ pravila vévodkyně, „nyní jeďte, bratře Sancho, a vyřiďte svému pánu, že zdráv došel a že ho radostně vítám ve svém kraji, neboť mě nemohlo potkati nic radostnějšího pro mne.“

Sancho se vrátil překotně s tímto vzkazem k svému pánovi, vypravuje dopodrobna vše, co vznešená dáma řekla, a chvále prostými slovy její krásu, zdvořilost a laskavost. Don Quijote se usadil statně v sedle, opřel se v třmenech, vyzvedl hledí, popohnal Rocinanta a s vybranou zdvořilostí jel se poklonit paní vévodkyni, která zatím svému muži, vévodovi, davši jej zavolat, oznámila vzkaz dona Quijota. A poněvadž oba znali první díl tohoto vyprávění a poznali z něho divné bláznovství dona Quijota, očekávali jej radostně a zvědavě; rozhodli se, že se budou říditi jeho návrhy a přisvědčovati jeho řečem a že po celý čas, kdy bude u nich na návštěvě, budou se k němu chovati jako k bludnému rytíři a dodržovati všechny ceremonie, které znali z knih o potulných rytířích, které četli a měli velmi rádi.

Zatím se don Quijote přiblížil se zdviženým hledím, a když chtěl sestoupiti z koně, Sancho slezl honem mu podržet třmen; ale zapletl se slézaje z osla do provazu u sedla a nemohl se vyprostit a visel ústy a prsy k zemi. Don Quijote, který neměl ve zvyku sestupovat z koně, když mu někdo nedržel třmen, domnívaje se, že Sancho jej už drží, vyskočil ze sedla a strhl s sebou i sedlo Rocinantovo, asi špatně připevněné, a spadl na zem i se sedlem, stydě se a posílaje Sancha mezi zuby do horoucích pekel; ten stále visel nohou v provazu. Vévoda rozkázal svým lovcům, aby pomohli rytíři i zbrojnoši, a ti pomohli na nohy rytíři, potlučenému pádem.

Rytíř se dobelhal, jak mohl, k panstvu a chtěl pokleknouti, ale vévoda nedovolil, ihned seskočil z koně a objímaje dona Quijota pravil:

„Je mi líto, pane Rytíři Smutné Postavy, že váš první krok na mém majetku byl nešťastný; ale nemotornost zbrojnoše je mnohdy příčinou horších neštěstí.“

„Krok, při kterém jsem uviděl vás, velmožný kníže,“ odpověděl don Quijote, „nemohl býti nešťastný, i kdybych se zřítil až na dno propasti, neboť i z té by mě pozvedla čest, že jsem vás uviděl. Můj zbrojnoš – Bůh ho potrestej! – umí lépe pouštěti uzdu svého drzého jazyka než řádně přidělati a utáhnouti sedlo, aby drželo pevně; ale ať jsem, jak jsem, na zemi nebo stoje, pěšky nebo koňmo, vždy nabízím své služby paní vévodkyni, důstojné vaší manželce, důstojné paní krásy, princezně laskavosti.“

„Pomalu, milý pane done Quijote de la Mancha,“ zvolal vévoda, „není možno vychvalovati jinou krásu tam, kde jde o paní Dulcineu z Tobosa.“

Sancho Panza vypletl se zatím z provazu a přistoupiv blíže pravil dříve, než mohl jeho pán odpovědět:

„Nemožno popřít, ba musím potvrdit, že jest paní Dulcinea z Tobosa krásná, ale když se nejmíň čeká, vyskočí zajíc; já jsem slyšel, že to, čemu říkají příroda, je jako dílna, kde dělají z bláta hrnce, a ten, kdo udělá jeden hrnec pěkný, může udělat takové i dva nebo tři; to říkám proto, že moje paní, vévodkyně, není ošklivější než moje velitelka paní Dulcinea z Tobosa.“

Don Quijote se obrátil a řekl vévodkyni:

„Račte laskavě pomysliti, Vznešenosti, že žádný potulný rytíř na světě neměl ve svých službách tak žvanivého a vtipného zbrojnoše, jako mám já; o tom se Vaše Milost nejlépe přesvědčí, přijme-li mě na nějaký čas do svých služeb.“

Vévodkyně na to:

„Jsem potěšena, že je dobrý Sancho tak vtipný, neboť to dokazuje, že je rozumný, neboť vtip a půvab, jak jistě víte, pane done Quijote, hlupákům schází; a poněvadž je Sancho vtipný a milý, myslím, že je i moudrý.“

„A žvanil,“ poznamenal don Quijote.

„To je dobře,“ pravil vévoda, „neboť mnoho žertů potřebuje také mnoho slov; a abychom řečí nemařili času, pojďte, pane Rytíři Smutné Postavy…“

„Lví, Milosti,“ podotkl Sancho, „Smutná Postava už je tatam, teď je Lví od hlavy k patě.“

Vévoda mluvil dále:

„Žádám tedy pana Lvího Rytíře, aby nás doprovodil do blízkého zámku, kde bude vítán, jak toho vyžaduje jeho znamenitost a jak přijímáme já i vévodkyně všechny potulné rytíře, se kterými se setkáme.“

Mezitím Sancho už upevnil a pevně přidělal Rocinantovi sedlo, don Quijote naň vystoupil, vévoda pak na krásného koně a majíce vévodkyni uprostřed uháněli k zámku. Vévodkyně žádala Sancha, aby jel vedle ní, neboť se jí nesmírně líbily vtipy, které pronášel. Sancho se nedal prosit, přidal se k nim a účastnil se hovoru k velké radosti vévodkyně i vévody; ti byli velmi potěšeni návštěvou takového potulného rytíře a podařeného zbrojnoše.

</section>
