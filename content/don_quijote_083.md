---
title: "KAPITOLA LXXIII\\.o\_znameních, jež spatřil don Quijote při vstupu do své vsi, a\_jiných příbězích dodávajících této velké historii ozdobnosti a\_pravděpodobnosti\\."
contentType: prose
---

Když vjížděli do vsi, spatřil don Quijote, jak praví Cide Hamete, že se na humnech hádají dva kluci, a jeden pravil druhému:

„Ani se nenamáhej, Periquillo, už jí neuvidíš nadosmrti.“

Don Quijote to uslyšel a řekl Sanchovi:

„Nevšiml sis, příteli, že ten hoch pravil: ‚už jí neuvidíš nadosmrti‘?“

„Nuže, co na tom,“ odpověděl Sancho, „že to řekl ten hoch?“

„Co na tom?“ odvětil don Quijote; „nevidíš, že, obrátím-li ta slova na sebe, znamenají, že už nikdy nespatřím Dulcineu?“

Sancho chtěl dopovědět, když tu byl vyrušen tím, že po poli uháněl zajíc pronásledovaný smečkou chrtů a lovci; zajíc poděšen přiběhl a schoval se a skrčil se pod nohama oslovýma. Sancho jej chytil do ruky a podával donu Quijotovi, jenž říkal:

„Malum signum! Malum signum! Zajíc utíká! Chrti za ním: Dulcinea se neukazuje!“

„Vy jste podivín, Milosti,“ pravil Sancho; „dejme tomu, že tento zajíc je Dulcinea z Tobosa a chrti, kteří jej pronásledují, jsou ničemní kouzelníci, kteří ji proměnili v selku, ona prchá, já ji chytnu a odevzdám do moci Vaší Milosti, jenž ji drží v náručí a hladí. Jaképak je to potom zlé znamení a co zlého lze z toho tušit?“

Oba hádající se kluci přiběhli se podívat na zajíce a Sancho se zeptal jednoho, proč se přeli. Ten, který povídal „už jí neuvidíš nadosmrti“, odpověděl, že vzal druhému hochovi klec s cvrčky a že mu ji už nemíní vrátit nadosmrti. Sancho vytáhl z kapsy čtyři čtyráky, dal je klukovi za klícku a vložil ji do rukou dona Quijota se slovy:

„Teď jsou, pane, zrušena a zmařena zlá znamení, která nemají s našimi příhodami – jak si myslím, ač hlupák – více společného než s loňskými mraky. A vzpomínám-li si dobře, slyšel jsem od faráře z naší vsi, že nesluší lidem křesťanským a rozumným všímat si těchto dětinství, ba Vaše Milost sama mi to řekla minule, naznačujíc mi, že jsou hlupáky všichni křesťané, kteří dbají na znamení. Není tedy třeba se nad tím pozastavovat, nýbrž pojďme dále a vstupme do vsi.“

Přišli lovci, požádali o svého zajíce a don Quijote jim jej vydal; jeli dále a u samé vesnice setkali se na loučce s farářem, který se tam modlil, a s bakalářem Carrascem. Dlužno věděti, že Sancho Panza přehodil přes osla a balík zbroje, aby byly přikryty, plátěnou tuniku pomalovanou ohnivými plameny, v nichž jej oblékli na zámku vévodově v noc vzkříšení Altisidořina. Nasadil oslovi také na hlavu kacířskou čepici, což bylo nejnevítanější proměnou a ozdobou, jíž se kdy zvířeti na světě dostalo. Farář i bakalář je hned poznali a spěchali k nim s otevřenou náručí. Don Quijote seskočil a pevně je objal; a kluci, darebáci nenapravitelní, zpozorovali čepici na hlavě zvířete, přiběhli se podívat a říkali jedni druhým:

„Pojďte, hoši, uvidíte osla Sancha Panzy nafintěnějšího než Mingo a herku dona Quijota hubenější než prvního dne.“

Nakonec obklopeni kluky a provázeni farářem a bakalářem vešli do vsi, zaměřili k domu dona Quijota a našli na jeho prahu hospodyni i neteř, jimž už došla zpráva o jejich příchodu. Stejně došla zpráva i Tereze Panzové, ženě Sanchově, jež rozcuchána a téměř v košili, vlekouc za ruku svou dceru Sančičku, přiběhla vstříc manželovi; vidouc, že není tak nastrojen, jak očekávala od vladaře, řekla mu:

„Jak to přicházíte, manželi, vždyť se zdá, že jdete pěšky a víc se mi podobáte pobudovi než vladaři.“

„Mlč, Terezo,“ na to Sancho, „mnohokrát, kde jsou špýle, není slaniny; pojďme domů a tam uslyšíš divy. Peníze nesu, a to je hlavní, a získal jsem je svou přičinlivostí a bez cizí škody.“

„Nesete-li peníze, můj dobrý manželi,“ pravila Tereza, „ať jsou vydělány tak nebo onak; ať je jakýkoliv způsob, jímž jste k nim přišel, neuvedl jste tím na tento svět nic nového.“

Sančička objala svého otce a ptala se ho, nese-li jí něco, že na něj čekala jako na májový déšť; chytila se ho v pasu, jeho žena ho vzala za ruku, dcerka táhla osla a odešli domů nechávajíce dona Quijota v jeho domě v moci neteře a hospodyně a společnosti farářově a bakalářově.

Don Quijote neohlížeje se na trvání a čas odešel okamžitě s bakalářem i farářem stranou a krátce jim vylíčil svou porážku a závazek nevyjít ze vsi po celý rok, který na sebe vzal a který míní doslova splnit a neporušit ani v nejmenším jako pravý potulný rytíř, povinný řídit se přesným řádem potulného rytířstva; dále že pomýšlí státi se pro ten rok pastýřem a stráviti jej o samotě v polích, kde může popustiti otěže svému milostnému myšlení a oddati se pastýřskému a ctnostnému konání; že je prosí, nemají-li mnoho práce a nebrání-li jim záležitosti důležitější, aby byli laskavě jeho druhy, že koupí ovce a dostatečné stádo, aby jim mohl dáti pastýřská jména; ať ostatně vezmou na vědomí, že hlavní v celé té věci je už hotovo, protože pro ně vymyslil jména hodící se na ně jako ušitá. Farář ho požádal, aby jim je řekl. Don Quijote odpověděl, že sám se bude jmenovati pastýř Quijotiz; bakalář pastýř Carrascón, farář pastýř Curambro; Sancho Panza pastýř Panzino.

Všichni byli jako omámeni novým bláznovstvím dona Quijota, ale aby jim znovu neutekl ze vsi na rytířskou výpravu, doufajíce též, že za ten rok bude moci býti vyléčen, svolili k jeho novému úmyslu a schválili za rozumné jeho bláznění nabízejíce se mu za druhy v jeho povolání.

„Poněvadž jak kdekdo ví,“ řekl Sanson Carrasco, „jsem proslavený básník, na každém kroku budu skládat verše pastýřské nebo dvorné nebo jaké se mi nejlépe bude hodit, abychom se na lučinách, po nichž budeme bloudit, bavili; a nejvíce je potřebí, milí pánové, aby si každý vybral jméno pastýřky, kterou míní slavit ve svých verších, a abychom nenechali stromu, byť byl sebetvrdší, do něhož bychom nevydlabali a nevryli její jméno, jak je zvykem a obyčejem zamilovaných pastýřů.“

„To se hodí znamenitě,“ odpověděl don Quijote, „ač já nepotřebuji hledati jméno vymyšlené pastýřky, neboť je tu nevyrovnatelná Dulcinea z Tobosa, sláva těchto krajů, ozdoba těchto lučin, podstata krásy, výběr půvabů, zkrátka bytost, jíž možno vzdávat veškerou chválu, ať je třebas i nadsázkou.“

„To je pravda,“ řekl farář, „ale my si vyhledáme šikovné pastýřky, a nebudou-li se nám hodit a líbit, ať nechá každá tak.“

K tomu připojil Sanson Carrasco:

„A nebude-li se nám jich dostávat, máme tu jména z obrazů a knih, jichž je plný svět: Filida, Amarillis, Diana, Flérida, Galatea a Belisarda. Když je prodávají na trzích, proč bychom nemohli i my si je koupit a pokládat je za své? Bude-li se moje dáma, či lépe řečeno moje pastýřka, náhodou jmenovat Anna, budu ji slavit pod jménem Anarda; jestliže Františka, nazvu ji Franceina, pakliže Lucie, Lucinda, a tím je vše hotovo. Sancho Panza, vstoupí-li do tohoto bratrstva, bude moci slavit svou ženu Terezu Panzovou pod jménem Terezaina.“

Don Quijote se zasmál udílení jmen a farář nesmírně pochválil jeho ctné a úctyhodné rozhodnutí a nabídl se znovu za společníka pro všechen čas, který mu zbude po nutných jeho povinnostech. S tím se s ním rozloučili a prosili ho i radili mu, aby dbal svého zdraví a popřál si všeho dobrého.

Osud chtěl, aby rozhovor těch tří vyslechly neť a hospodyně; jakmile hosté odešli, obě vstoupily k donu Quijotovi a neť mu řekla:

„Copak je to, pane strýčku? Teď, když jsme myslily, že Vaše Milost zůstane doma a bude zde žít klidně a počestně, chcete se zaplést do nových zmatků a dělat ze sebe

_Pastýřku, co přicházívá,  
pastýřku, co odchází…?_

Věru, rákos je už tvrdý na píšťaly.“

K tomu hospodyně přidala:

„A bude snad schopna Vaše Milost strávit v polích horka letní, zimní jitra a snést vytí vlků? Zajisté ne! To je řemeslo a povolání lidí silných, otužilých a vychovaných pro ně téměř od peřinky a plínek. A to ještě, ač si to obojí mnoho neodevzdá, je líp být potulným rytířem než pastýřem. Pohleďte, pane, a dbejte mé rady: nedávám vám ji přejedena a opilá, ale na lačný žaludek a víc než padesátiletá. Zůstaňte doma, pečujte o své jmění, často se zpovídejte a pomáhejte chudým a beru vinu na sebe, nebude-li vám při tom dobře.“

„Mlčte, dcery,“ odvětil jim don Quijote, „já dobře vím, co dělám. Odveďte mě na lože, neboť se mi zdá, že mi není zcela dobře, a buďte jisty, že ať jsem potulným rytířem, nebo toulajícím se pastýřem, neopominu nikdy opatřovati vám, čeho byste potřebovaly, jak uvidíte na mých skutcích.“

A milé dcery (a hospodyně i neť jimi beze vší pochyby byly) jej odvedly do postele, daly mu najíst a pečovaly oň, jak jen mohly.
