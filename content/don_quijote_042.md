---
title: "KAPITOLA XXXIV\\., která vypráví způsob, jak by bylo možno osvoboditi začarovanou Dulcineu z\_Tobosa, což je jedna z\_nejkrásnějších příhod celé historie\\."
contentType: prose
---

<section>

Vévodu a vévodkyni velmi bavily rozhovory s donem Quijotem a Sanchem Panzou; víc a více se přikláněli k myšlence udělati si z něho žert, a aby se podobal skutečnému dobrodružství, použili jeho příhody v jeskyni Montesínově, kterou jim sám vyprávěl, aby jejich žert byl dokonalý. Vévodkyně byla nejvíce překvapena lehkověrností Sanchovou, hlavně že uvěřil pevně v začarování Dulciney z Tobosa, ačkoliv on sám ji zaklel a celou historii vymyslil. Dali služebnictvu příslušné obšírné rozkazy, jak si vésti, a odejeli s ním po šesti dnech na lov s takovým množstvím jezdců a honců, jako by to byl samotný král. Don Quijote a Sancho dostali zelený lovecký oděv z jemného sukna; don Quijote jej odmítl podotýkaje, že brzo zase odjede na nesnadnou výpravu válečnickou a že není možno, aby s sebou vozil skříně se šatstvem. Sancho si jej vzal a rozhodl se, že jej při první příležitosti prodá.

V určený den ozbrojil se don Quijote, Sancho se ustrojil a přidal se k družině jezdců na svém oslu, kterého nechtěl opustiti, ačkoliv mu vnucovali koně. Don Quijote, vždy úslužný a zdvořilý, uchopil uzdu koně vévodkyně, která byla nádherně oblečena, ačkoliv to vévoda nechtěl dovoliti. Přijeli do lesa mezi dvěma vysokými vrchy a tam rozestavili leč, každý zaujal určené místo, honci rozděleni byli na všechny strany a štvanice začala za velikého hlaholu, povyku a křiku, že bylo stěží vlastní slovo slyšeti pro štěkot psů a zvuky rohů. Vévodkyně sestoupila z koně a držíc ostrý oštěp postavila se na stezku, kudy chodívalo několik divokých kanců. Vévoda a don Quijote sesedli též a postavili se vedle ní; Sancho boje se nebezpečí neodvážil se seskočit, zůstal na oslu a postavil se za všechny.

Jakmile se s četným služebnictvem rozestoupili, uviděli ohromného kance, který se hnal k nim, štván psy i honci; skřípal zuby a cenil tesáky a z tlamy mu tekla pěna. Když jej don Quijote spatřil, chopil štít a tasil meč a hnal se proti němu; totéž udělal vévoda s oštěpem, ale všechny by byla předhonila vévodkyně, kdyby ji nebyl vévoda zadržel. Pouze Sancho, jakmile uhlídal mocné zvíře, slezl z osla a utíkal, jen se za ním prášilo, a chtěl se vyšplhati na vysoký dub, ale marně; v polovici stromu uchopil větev a snažil se dostat se výše, ale tu jej potkalo neštěstí: větev se přelomila, on sletěl a padaje zůstal viset ve vzduchu na pahýlu a dolů nemohl; zpozorovav, že si trhá zelený kabát, a domnívaje se, že divoké zvíře ho dosáhne, dostane-li se k němu, křičel hlasitě a prosil úpěnlivě o pomoc tak, že všichni, kteří jej neviděli, ale slyšeli, myslili, že je kořistí zubů nějakého dravce.

Divoký kanec byl nakonec zabit četnými ranami oštěpů, které mu nastavili; tu se don Quijote na Sanchovo volání obrátil poznav ho po hlase a uviděl jej viseti na dubu hlavou dolů a pod ním stál osel, který i v neštěstí při něm setrval. Cide Hamete říká, že málokdy spatřil Sancha Panzu bez osla a osla bez Sancha; tak velké bylo jejich přátelství a příchylnost. Don Quijote spěchal na pomoc Sanchovi, a když byl Sancho už na svobodě a na zemi, prohlížel svůj lovecký kabát a oplakával jej, domnívaje se, že ty šaty mají cenu panství.

Mezitím vyzvedli ohromného kance na soumara, přikryli rozmarýnovými a myrtovými větévkami a dovezli jej s jásotem do velkého stanu uprostřed lesa; tam byla již na stole připravena bohatá a nádherná hostina, svědčící o bohatosti a štědrosti hostitelově. Sancho ukazuje vévodkyni rozbitý kabát, řekl:

„Kdyby to byl hon na zajíce nebo na ptáky, byl by můj kabát ušetřen tohoto konce; nechápu, jaké potěšení je štvaní zvířete, které by mohlo člověka usmrtit, kdyby jej zachytilo tesákem. Vzpomínám si na jednu starodávnou romanci, která zní:

_Medvědy sežrán budeš  
jako Favila…“_

„To byl gótský král, kterého roztrhal na honu medvěd,“ pravil don Quijote.

„Proto to také vypravuji,“ odpověděl Sancho, „a nesouhlasím, aby se knížata a králové pro svou kratochvíli vydávali do takového nebezpečí, které, myslím, ani snad zábavou není, poněvadž při ní zahyne zvíře, které nic nespáchalo.“

„Jste na omylu, Sancho,“ na to vévoda, „poněvadž honba divoké zvěře jest důstojnou a slušnou zábavou králů a knížat. Lov jest vlastně obrazem války, neboť úskoky, lstí a nástrahami v něm chceme zvítěziti nad nepřítelem, aniž se sami zraníme; zápasíme při velkých mrazech i v nesnesitelném horku nedbajíce nepohodlí, nespíme a tužíme údy; je to tedy cvičení, které nikomu neškodí a mnohým prospívá; a potom hlavně, tento lov, právě jako lov sokolů, není pro všechny a je vyhrazen pouze králům a velmožům. Proto tedy, Sancho, opravte svůj názor a až dostanete vladařství, lovte a uvidíte, jaká je to skvělá věc.“

„Mýlíte se,“ řekl Sancho, „pořádný panovník má být doma; to by tak hrálo, aby unavení lidé přišli na radu a on by se zatím bavil v lese; to by potom vladařství vzkvétalo! Na mou duši, pane, honba a podobná zábava náleží spíše lenochům než vladařům; nám pobavením bude na Boží hod lízaný mariášek a v neděli a ve svátek kuželky, poněvadž tyhle lovy se nesrovnávají ani s mou povahou, ani s mým svědomím.“

„Bůh dej, Sancho, aby tomu bylo skutečně tak, ale sliby se slibovaly a blázni se radovali.“

„Aťsi,“ na to Sancho, „poctivého dlužníka zástava nebolí; a kde Bůh hospodaří, tam se dobře daří; a nohy střeva nesou, ne střeva nohy; chci říci, že splní-li se mi s pomocí boží můj dobrý úmysl, budu jistě vládnout líp než král osel; ať mi jen podají prst, však jim ukážu, chytnu-li za celou ruku.“

„Ať tě proklejí Pánbůh a všichni svatí, zatracený Sancho,“ zvolal don Quijote, „často se ptám, kdy už přijde den, kdy budeš mluviti plynně, pořádně a bez přísloví. Nevšímejte si, ctění pánové, toho nevědomce, nebo vám rozdrtí mozek ne mezi dvěma, ale mezi dvěma tisíci přísloví, tak rozumnými a vhodnými, že Bůh pomoz jemu i mně, kdybych je měl všechny vyslechnouti!“

Vévodkyně na to: „Pořekadla Sancha Panzy počtem sice předčí přísloví řeckého učitele, ale cenou se jim vyrovnají, ač jsou tak krátká. Baví mě více, co mne se týče, než mnohá včasnější a vybranější.“

Za podobné rozmluvy vešli ze stanu do lesa a prohlíželi místa na čekání; tak jim uplynul den a nastala noc, temná a bouřlivá na onu roční dobu – bylo to v létě. Bylo šero, které velice prospělo žertu vévodských manželů; jakmile se počalo tmít, ještě před úplnou nocí, celý les jako by vzplanul a ze všech stran bylo slyšeti polnice a jiné válečné nástroje hudební, jako by se hvozdem blížila jízda. Světlo ohňů téměř oslepovalo zrak a hluk válečných nástrojů ohlušoval okolostojící a všechny, kdož zůstali v lese. Potom uslyšeli nekonečný válečný povyk, s jakým jdou Maurové do bitvy, ozvaly se trouby, klarinety, zahřměly bubny a zaječely píšťaly společně tak hlasitě a náhle, že člověk, který v tom povyku tolika různých nástrojů neztratil smysly, nikdy je neměl. Vévoda se poděsil, vévodkyně se polekala, don Quijote se podivil, Sancho se chvěl a zděsili se i ti, kteří znali příčinu hluku. Bázní zmlkli, a vtom je míjel posel přestrojený za ďábla, jenž troubil jako na trubku na velký dutý roh, z něhož se ozýval hrozný a chraplavý zvuk.

„Haló, bratře posle,“ zvolal vévoda, „kdo jste, kam chvátáte a jaké to vojsko spěchá tímto lesem?“ Posel strašným a divokým hlasem na to: „Jsem ďábel a sháním dona Quijota de la Mancha, za mnou spěchá šest zástupů čarodějů, táhnoucích na triumfálním voze nevyrovnatelnou Dulcineu z Tobosa. Jede začarována společně s odvážným Francouzem Montesínem nařídit donu Quijotovi způsob, jakým je možno ji vysvobodit.“

„Kdybyste byl ďábel, jak tvrdíte a jak také vaše podoba nasvědčuje, poznal byste už dona Quijota de la Mancha, stojícího před vámi.“

„Pane Bože, na mou víru,“ zvolal ďábel, „nepozoroval jsem ho, neboť myslím na tolik věcí, že jsem na tu nejdůležitější zapomněl.“

„Tenhle ďábel,“ poznamenal Sancho, „je asi pořádný člověk a řádný křesťan, jinak by se nedovolával Boha a své víry; teď se mi zdá, že v pekle jsou řádní lidé.“

Ďábel obrátiv se potom k donu Quijotovi z koně mu pravil:

„Za tebou, Lví Rytíři, jehož bych spatřil raději ve lvích spárech, byl jsem poslán nešťastným, ale odvážným rytířem Montesínem, který mi dal vzkaz pro tebe: máš naň počkati na místě, kde tě dohoním, neboť přijíždí s Dulcineou z Tobosa, aby ti pověděl, co je nutno k jejímu vysvobození. Pro nic jiného mě neposlal, i nemám důvodů se zdržet: ďáblové jako já ať stojí při tobě a dobří andělé při této vrchnosti.“

Pak zatroubil na veliký roh a nevšímaje si, odpovědí-li, odjížděl.

Všichni přítomní byli znovu udiveni, zvláště Sancho a don Quijote. Sancho proto, že opět slyšel navzdory pravdě o zakletí paní Dulciney, a don Quijote proto, že váhal, má-li pokládati dobrodružství v jeskyni Montesínově za pravdivé, nebo smyšlené. Zamyšleného rytíře se vévoda otázal:

„Počkáte na ně, pane done Quijote?“

„Jakpak ne!“ odpověděl. „Zůstanu zde bez bázně a odvážně, i kdyby mě napadlo celé peklo.“

„Ale já, spatřím-li ještě jednoho čerta a zaslechnu-li ještě jeden roh, setrvám tu, jako že jsem teď ve Flandřích,“ podotkl Sancho.

Mezitím se ještě více setmělo a lesem počala zářit četná světla, asi jako suché páry zemské, které po nebi poletujíce budí zdání, že se hvězdy pohybují. Také bylo slyšeti hrozný hluk, jako z těžkých kol a volských potahů; před podobným drsným a ustavičným hlomozem prý utíkají vlci a medvědi, zdržující se v místech, kudy jedou. Tento hluk se zdvojnásobil jiným, jako by se čtyři srážky nebo bitvy strhly najednou na všech čtyřech stranách lesa: z jedné strany hřměla hrubě děla, z jiné nesčetně práskaly rány pušek, zblízka znělo volání bojujících a jinde zase válečný pokřik Maurů. Rohy, trubky, klarinety, polnice, bubny, děla, pušky a nejvíce děsivý rachot vozů skládaly dohromady hluk tak příšerný a zmatený, že don Quijote musil se obrniti vší svou odvahou, aby se nepoděsil, a Sancho sebou praštil do faldů sukně vévodkyni, jež jej zadržela a poručila rychle pokropiti ho vodou. To ho vzkřísilo v chvíli, kdy se už blížil vůz se skřípavými koly.

Byl tažen čtyřmi ohromnými voly, pokrytými černými houněmi; na každém rohu měli připevněnu hořící voskovou pochodeň; ve voze na vyvýšeném místě odpočíval důstojný stařec s dlouhým vousem, sahajícím mu až k pasu a bílým jako padlý sníh; oblečen byl v dlouhý šat z hrubého černého plátna. Četná světla, připevněná na voze, dovolovala spatřit a rozeznat veškeren náklad. Vůz vedli dva hrozní ďáblové, oblečení rovněž v černý šat a s tak ošklivými obličeji, že Sancho spatřiv je zavřel oči, aby je neuviděl ještě jednou.

Jakmile vůz k nim přijel, vztyčil se důstojný stařec z vysokého svého sedadla a vážně zvolal:

„Já jsem moudrý Lirgandeo.“

Potom beze slova odejel. Za ním přijel jiný vůz stejně vypravený s jiným starcem, který rozkázal zastaviti a pravil neméně důstojně než první:

„Já jsem moudrý Alquife, věhlasný přítel Urgandy Neznámé.“

Potom odjel. Podobným způsobem zastavil u nich další vůz, na němž však seděl na trůně ne stařec jako ti první, ale silný muž nepříjemného zevnějšku, který pravil, povstav, hrubým a ďábelským hlasem:

„Já jsem čaroděj Arcalaus, zapřisáhlý nepřítel Amadise Galského a celého jeho rodu.“

Pak se vzdálil.

Opodál se ty tři vozy zastavily a nesnesitelný rachot kol utichl; ozývala se pouze tichá a příjemná hudba, kterou se Sancho trochu uklidnil, domnívaje se, že je to dobré znamení, a pravil k vévodkyni, od níž se na krok nevzdálil:

„Paní, kde je hudba, nemůže být nic zlého.“

„A také ne, kde je světlo a zář,“ poznamenala vévodkyně. Sancho odpověděl: „Světlo pochází z ohňů a zář ze zapálených hranic, a ty jsou kolem nás a mohly by nás upáliti, ale hudba věští vždy radost a slavnosti.“

„Uvidíme,“ řekl na to don Quijote, který to zaslechl, a v příští kapitole se ukáže, že měl pravdu.

</section>
