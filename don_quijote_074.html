<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="KAPITOLA LXIV\.,která jedná o&nbsp;dobrodružství, jež dona Quijota zarmoutilo nejvíce ze všech, která ho dosud byla potkala\.">
    <meta name="apple-mobile-web-app-capable" content="yes">
    <title>KAPITOLA LXIV.,která jedná o&nbsp;dobrodružství, jež dona Quijota zarmoutilo nejvíce ze všech, která ho dosud byla potkala.</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./don_quijote_073.html">
    <link rel="next" href="./don_quijote_075.html">
    <meta name="nb-order" content="73">
    <link rel="self" href="don_quijote_074.html">
    <meta name="nb-identifier" content="saavedra-dumyslny-rytir-don-quijote-de-la-mancha-ii-7c1c39f">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="1301" data-nb-chars="7675">
    <nav role="doc-toc">
      <ul class="plain section"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./don_quijote_073.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="17" data-nb-chars="118"><span class="idea" data-nb-ref-number="1" id="idea1" data-nb-words="17" data-nb-chars="118">KAPITOLA LXIV.,která jedná o&nbsp;dobrodružství, jež dona Quijota zarmoutilo nejvíce ze všech, která ho dosud byla potkala.</span></h1>
        <section>
          <p class="chunk" data-nb-ref-number="2" data-nb-words="43" data-nb-chars="286"><span class="idea" data-nb-ref-number="2" id="idea2" data-nb-words="43" data-nb-chars="286">Historie vypráví, že&nbsp;žena dona Antonia Morena byla velmi spokojena vidouc Annu Felix ve&nbsp;svém domě; přijala ji&nbsp;radostně, jata stejně její krásou jako rozumem jejím, neboť obojím Maurka neobyčejně vynikala; všichni městští lidé jako přivoláni poplašným zvonem přicházeli se&nbsp;na&nbsp;ni&nbsp;podívat.</span></p>
          <p class="chunk" data-nb-ref-number="3" data-nb-words="54" data-nb-chars="328"><span class="idea" data-nb-ref-number="3" id="idea3" data-nb-words="54" data-nb-chars="328">Don Quijote řekl donu Antoniovi, že&nbsp;názor, jejž přijal, co&nbsp;se&nbsp;osvobození dona Gregoria týče, není dobrý, že&nbsp;obsahuje více nebezpečí než užitku a&nbsp;že by&nbsp;bylo lépe, aby do&nbsp;Berberska vypravili jeho i&nbsp;se zbraněmi a&nbsp;koněm; on&nbsp;že&nbsp;by&nbsp;zajatce vysvobodil navzdor celému maurskému národu, jako don Gaiferos vysvobodil svou ženu Melisandru.</span></p>
          <p class="chunk" data-nb-ref-number="4" data-nb-words="39" data-nb-chars="235"><span class="idea" data-nb-ref-number="4" id="idea4" data-nb-words="39" data-nb-chars="235">„Pamatujte, Milosti,“ řekl Sancho, „že pan don Gaiferos vysvobodil svou ženu na&nbsp;pevné zemi a&nbsp;odvedl ji&nbsp;do&nbsp;Francie po&nbsp;ní; ale tady, i&nbsp;když snad dona Gregoria vysvobodíme, nemáme ho&nbsp;kudy přivést do&nbsp;Španěl, protože vprostředku jest moře.“</span></p>
          <p class="chunk" data-nb-ref-number="5" data-nb-words="22" data-nb-chars="134"><span class="idea" data-nb-ref-number="5" id="idea5" data-nb-words="22" data-nb-chars="134">„Na vše je&nbsp;lék kromě na&nbsp;smrt,“ odpověděl Quijote; „přistane-li lodice ke&nbsp;břehu, můžeme na&nbsp;ni&nbsp;vstoupiti, třebas tomu bránil celý svět.“</span></p>
          <p class="chunk" data-nb-ref-number="6" data-nb-words="31" data-nb-chars="164"><span class="idea" data-nb-ref-number="6" id="idea6" data-nb-words="31" data-nb-chars="164">„Vaše Milost to&nbsp;velmi pěkně a&nbsp;snadno maluje,“ pravil Sancho, „ale od&nbsp;řeči k&nbsp;skutku je&nbsp;daleko a&nbsp;já se&nbsp;držím odpadlíka, který se&nbsp;mi&nbsp;zdá být řádný muž a&nbsp;dobrosrdečný.“</span></p>
          <p class="chunk" data-nb-ref-number="7" data-nb-words="71" data-nb-chars="429"><span class="idea" data-nb-ref-number="7" id="idea7" data-nb-words="71" data-nb-chars="429">Don Antonio řekl, že, nebude-li mít odpadlík úspěch, utekou se&nbsp;o&nbsp;pomoc k&nbsp;velkému donu Quijotovi, jenž se&nbsp;vypraví do&nbsp;Berberska. Dva dny potom vyplul mladík v&nbsp;lehké lodici se&nbsp;šesti vesly po&nbsp;každé straně, opatřené výbornou posádkou, a&nbsp;za další dva dny vyrazily i&nbsp;galeje k&nbsp;východu; generál požádal místokrále, aby mu&nbsp;laskavě oznámil průběh osvobozování dona Gregoria a&nbsp;osudu Anny Felix, a&nbsp;místokrál slíbil si&nbsp;vést podle jeho žádosti.</span></p>
          <p class="chunk" data-nb-ref-number="8" data-nb-words="61" data-nb-chars="355"><span class="idea" data-nb-ref-number="8" id="idea8" data-nb-words="61" data-nb-chars="355">Jednoho jitra, když se&nbsp;don Quijote vybral k&nbsp;procházce na&nbsp;pobřeží, a&nbsp;to ve&nbsp;vší své zbroji, neboť, jak často říkal, zbroj mu&nbsp;byla ozdobou a&nbsp;zápas odpočinkem a&nbsp;on bez nich chvilku nevydržel, uzřel k&nbsp;sobě přicházet jakéhosi rytíře, také úplně ozbrojeného, jenž měl na&nbsp;štítu namalován zářící měsíc. Když byl na&nbsp;doslech, zvolal míře svými slovy na&nbsp;dona Quijota:</span></p>
          <p class="chunk" data-nb-ref-number="9" data-nb-words="162" data-nb-chars="949"><span class="idea" data-nb-ref-number="9" id="idea9" data-nb-words="162" data-nb-chars="949">„Výtečný a&nbsp;nikdy náležitě nedochválený done Quijote de&nbsp;la&nbsp;Mancha, jsem rytíř Bílého měsíce, o&nbsp;jehož neslýchaných výkonech jsi snad slyšel. Přicházím s&nbsp;tebou zápasiti a&nbsp;vyzkoušeti sílu tvých paží, abych ti&nbsp;ukázal a&nbsp;donutil tě&nbsp;vyznati, že&nbsp;má&nbsp;dáma, ať&nbsp;je&nbsp;kdokoliv, je&nbsp;nesrovnatelně hezčí než tvá Dulcinea z&nbsp;Tobosa. Vyznáš-li, že&nbsp;je&nbsp;to&nbsp;pravda, bez okolků, uchráníš se&nbsp;smrti a&nbsp;mně ušetříš námahu zabíti tě. Budeš-li bojovati a&nbsp;já tě&nbsp;přemohu, nechci jiného zadostiučinění, než že&nbsp;necháš bojů, přestaneš hledati dobrodružství, sebereš se&nbsp;a&nbsp;uchýlíš se&nbsp;na&nbsp;rok do&nbsp;své vsi, kde budeš žíti nedotýkaje se&nbsp;meče, v&nbsp;tichém míru a&nbsp;užitečném klidu, neboť to&nbsp;prospěje vzrůstu tvého jmění a&nbsp;spáse tvé duše. Pakliže ty&nbsp;mne přemůžeš, moje hlava bude ti&nbsp;vydána na&nbsp;milost, moje zbraně a&nbsp;můj kůň budou tvou kořistí a&nbsp;na tebe přejde sláva mých výkonů. Rozmysli si, co&nbsp;je&nbsp;pro tebe lepší, a&nbsp;odpověz ihned, poněvadž dnešek jsem si&nbsp;určil za&nbsp;hranici k&nbsp;dokončení této záležitosti.“</span></p>
          <p class="chunk" data-nb-ref-number="10" data-nb-words="20" data-nb-chars="123"><span class="idea" data-nb-ref-number="10" id="idea10" data-nb-words="20" data-nb-chars="123">Don Quijote byl překvapen, ba&nbsp;ohromen troufalostí rytíře Bílého měsíce i&nbsp;důvodem jeho výzvy i&nbsp;odpověděl mu&nbsp;klidně a&nbsp;přísně:</span></p>
          <p class="chunk" data-nb-ref-number="11" data-nb-words="117" data-nb-chars="693"><span class="idea" data-nb-ref-number="11" id="idea11" data-nb-words="117" data-nb-chars="693">„Rytíři Bílého měsíce, o&nbsp;jehož výkonech jsem dosud nic neslyšel, přinutím vás odpřisáhnouti, že&nbsp;jste nikdy neviděl vznešenou Dulcineu; kdybyste ji&nbsp;byl viděl, vím, že&nbsp;byste se&nbsp;hleděl vystříhati tohoto sporu, poněvadž pohled na&nbsp;ni&nbsp;by&nbsp;vás vyvedl z&nbsp;bludu, že&nbsp;byla nebo může býti krása srovnatelná s&nbsp;její. Proto neříkám, že&nbsp;lžete, ale že&nbsp;jste na&nbsp;omylu v&nbsp;svém domnění, a&nbsp;přijímám vaše vyzvání za&nbsp;vytčených podmínek, a&nbsp;to hned, aby neprošel den, jejž jste určil; pouze vyjímám z&nbsp;podmínek, aby na&nbsp;mne přešla sláva vašich výkonů, neboť nevím jakých a&nbsp;kterých; jsem spokojen se&nbsp;svými, tak jak jsou. Zvolte tudíž část bojiště, kterou si&nbsp;přejete, já&nbsp;učiním taktéž, a&nbsp;komu Bůh popřeje, svatý Petr požehná.“</span></p>
          <p class="chunk" data-nb-ref-number="12" data-nb-words="115" data-nb-chars="681"><span class="idea" data-nb-ref-number="12" id="idea12" data-nb-words="115" data-nb-chars="681">Z&nbsp;města zpozorovali rytíře Bílého měsíce a&nbsp;řekli o&nbsp;něm místokráli i&nbsp;to, že&nbsp;mluví s&nbsp;donem Quijotem de&nbsp;la&nbsp;Mancha. Místokrál se&nbsp;domníval, že&nbsp;je&nbsp;to&nbsp;nějaké nové dobrodružství nalíčené donem Antoniem Morenem nebo nějakým jiným městským kavalírem, a&nbsp;vyjel ihned na&nbsp;pobřeží v&nbsp;průvodu dona Antonia a&nbsp;mnoha jiných rytířů; přijel právě, když don Quijote obracel Rocinanta, aby se&nbsp;mohl náležitě rozehnat. Místokrál, vida, že&nbsp;oba rytíři jeví úmysl se&nbsp;utkati, vjel mezi ně&nbsp;a&nbsp;tázal se, z&nbsp;jaké příčiny se&nbsp;dávají tak nenadále do&nbsp;boje. Rytíř Bílého měsíce odpověděl, že&nbsp;běží o&nbsp;přednost v&nbsp;kráse, a&nbsp;krátce mu&nbsp;řekl totéž, co&nbsp;donu Quijotovi, i&nbsp;s&nbsp;podmínkami souboje navrženými a&nbsp;přijatými oběma stranami.</span></p>
          <p class="chunk" data-nb-ref-number="13" data-nb-words="70" data-nb-chars="408"><span class="idea" data-nb-ref-number="13" id="idea13" data-nb-words="70" data-nb-chars="408">Místokrál přistoupil k&nbsp;donu Antoniovi a&nbsp;tiše se&nbsp;ho&nbsp;optal, ví-li, kdo je&nbsp;rytíř Bílého měsíce, nebo chtějí-li to&nbsp;provést donu Quijotovi nějaký žert. Don Antonio mu&nbsp;odvětil, že&nbsp;neví, ani kdo je&nbsp;cizinec, ani děje-li se&nbsp;souboj žertem nebo doopravdy. Tato odpověď uvedla místokrále do&nbsp;rozpaků, má-li je&nbsp;či&nbsp;nemá nechat pokračovat v&nbsp;boji; ale nemoha si&nbsp;vemluvit, že&nbsp;by&nbsp;to&nbsp;bylo něco jiného než žert, odstoupil a&nbsp;řekl:</span></p>
          <p class="chunk" data-nb-ref-number="14" data-nb-words="33" data-nb-chars="181"><span class="idea" data-nb-ref-number="14" id="idea14" data-nb-words="33" data-nb-chars="181">„Pánové rytíři, není-li tu&nbsp;jiného léku než buď přiznati, buď zemřít a&nbsp;stojí-li pan don Quiote na&nbsp;svém a&nbsp;vy, pane rytíři Bílého měsíce, také na&nbsp;svém, bojujte si, je-li to&nbsp;vůle boží.“</span></p>
          <p class="chunk" data-nb-ref-number="15" data-nb-words="13" data-nb-chars="85"><span class="idea" data-nb-ref-number="15" id="idea15" data-nb-words="13" data-nb-chars="85">Rytíř Bílého měsíce poděkoval dvorně a&nbsp;rozumně místokráli za&nbsp;dovolení, jež jim dával.</span></p>
          <p class="chunk" data-nb-ref-number="16" data-nb-words="108" data-nb-chars="599"><span class="idea" data-nb-ref-number="16" id="idea16" data-nb-words="108" data-nb-chars="599">Don Quijote učinil totéž, poručil se&nbsp;z&nbsp;plna srdce nebesům a&nbsp;své Dulcinei (jako vždy před bitvami, které sváděl), zvětšil znovu ještě svůj rozběh, neboť viděl, že&nbsp;protivník činí totéž, a&nbsp;beze zvuku trubky či&nbsp;jiného válečného nástroje, který by&nbsp;jim dal znamení k&nbsp;útoku, obrátili oba v&nbsp;témž okamžiku otěžemi své koně; poněvadž byl rytíř Bílého měsíce lehčí, dojel dona Quijota ve&nbsp;dvou třetinách cesty a&nbsp;utkal se&nbsp;s&nbsp;ním tak prudkým nárazem, že&nbsp;aniž se&nbsp;ho&nbsp;dotkl kopím, zdviženým – zdá se&nbsp;– v&nbsp;pravý čas, srazil jej i&nbsp;s&nbsp;Rocinantem nebezpečně k&nbsp;zemi. Skočil hned na&nbsp;něho a&nbsp;vloživ mu&nbsp;ostří kopí na&nbsp;hledí řekl:</span></p>
          <p class="chunk" data-nb-ref-number="17" data-nb-words="11" data-nb-chars="88"><span class="idea" data-nb-ref-number="17" id="idea17" data-nb-words="11" data-nb-chars="88">„Jste přemožen, rytíři, a&nbsp;zemřete, neučiníte-li přiznání podle podmínek našeho souboje.“</span></p>
          <p class="chunk" data-nb-ref-number="18" data-nb-words="18" data-nb-chars="111"><span class="idea" data-nb-ref-number="18" id="idea18" data-nb-words="18" data-nb-chars="111">Don Quijote zmlácen a&nbsp;omámen, aniž zvedl hledí, odpověděl, jako by&nbsp;mluvil z&nbsp;hrobu, zesláblým a&nbsp;nemocným hlasem:</span></p>
          <p class="chunk" data-nb-ref-number="19" data-nb-words="42" data-nb-chars="228"><span class="idea" data-nb-ref-number="19" id="idea19" data-nb-words="42" data-nb-chars="228">„Dulcinea z&nbsp;Tobosa je&nbsp;nejkrásnější žena na&nbsp;světě a&nbsp;já nejnešťastnější rytíř na&nbsp;zemi a&nbsp;nebylo by&nbsp;dobře, aby moje bezmocnost byla na&nbsp;úkor této pravdě. Chopte se, rytíři, kopí a&nbsp;vezměte si&nbsp;můj život, když jste si&nbsp;už&nbsp;vzal mou čest.“</span></p>
          <p class="chunk" data-nb-ref-number="20" data-nb-words="45" data-nb-chars="266"><span class="idea" data-nb-ref-number="20" id="idea20" data-nb-words="45" data-nb-chars="266">„Toho zajisté neučiním,“ pravil rytíř Bílého měsíce, „ať žije, ať&nbsp;žije ve&nbsp;své neporušenosti pověst o&nbsp;kráse paní Dulciney z&nbsp;Tobosa; spokojím se, uchýlí-li se&nbsp;velký Quijote do&nbsp;své vesnice na&nbsp;rok nebo na&nbsp;dobu, již mu&nbsp;určím, jakž jsme rozhodli před početím tohoto boje.“</span></p>
          <p class="chunk" data-nb-ref-number="21" data-nb-words="36" data-nb-chars="195"><span class="idea" data-nb-ref-number="21" id="idea21" data-nb-words="36" data-nb-chars="195">Všechno toto slyšeli místokrál a&nbsp;don Antonio i&nbsp;mnozí jiní přítomní a&nbsp;potom i&nbsp;odpověď dona Quijota, že&nbsp;vše ostatní vyplní jako přesný a&nbsp;pravý rytíř krom toho, co&nbsp;je&nbsp;na&nbsp;něm žádáno na&nbsp;úkor Dulciney.</span></p>
          <p class="chunk" data-nb-ref-number="22" data-nb-words="173" data-nb-chars="1019"><span class="idea" data-nb-ref-number="22" id="idea22" data-nb-words="173" data-nb-chars="1019">Po&nbsp;tomto prohlášení rytíř Bílého měsíce obrátil koně a&nbsp;pokloniv se&nbsp;pohybem hlavy místokrálovi mírným klusem vjel do&nbsp;města. Místokrál poručil donu Antoniovi, aby odjel za&nbsp;ním a&nbsp;na určito zvěděl, kdo to&nbsp;je. Dona Quijota zvedli, odkryli mu&nbsp;tvář a&nbsp;objevili, že&nbsp;je&nbsp;bez krve a&nbsp;zpocen. Rocinante, velmi zle zřízen, nemohl se&nbsp;na&nbsp;tu&nbsp;chvíli ani hnout. Sancho, všecek smutný, všecek sklíčen, nevěděl, co&nbsp;říci a&nbsp;co počít; zdálo se&nbsp;mu, že&nbsp;se&nbsp;celá tato příhoda udála ve&nbsp;snu a&nbsp;že všecko je&nbsp;jen nastraženo kouzlem. Viděl tu&nbsp;svého pána poraženého a&nbsp;přinuceného vzdát se&nbsp;vojenského života na&nbsp;rok; představoval si&nbsp;už&nbsp;slavnou záři jeho výkonů zatemněnu, naděje jeho nových slibů rozptýleny, jako se&nbsp;rozptyluje kouř ve&nbsp;větru. Bál se, aby Rocinante nezůstal chromý a&nbsp;jeho pán s&nbsp;vykloubenými údy. A&nbsp;nebylo by&nbsp;to&nbsp;malé neštěstí, kdyby byl zůstal! Nakonec jej na&nbsp;nosítkách, jež dal místokrál přinést, dopravili do&nbsp;města a&nbsp;tam se&nbsp;vrátil i&nbsp;místokrál, žádostiv zvědět, kdo je&nbsp;rytíř Bílého měsíce, který přivedl dona Quijota do&nbsp;tak bídného položení.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./don_quijote_075.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>