<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="KAPITOLA XL\.o věcech týkajících se této příhody a&nbsp;tohoto památného dobrodružství\.">
    <meta name="apple-mobile-web-app-capable" content="yes">
    <title>KAPITOLA XL.o věcech týkajících se této příhody a&nbsp;tohoto památného dobrodružství.</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./don_quijote_049.html">
    <link rel="next" href="./don_quijote_051.html">
    <meta name="nb-order" content="49">
    <link rel="self" href="don_quijote_050.html">
    <meta name="nb-identifier" content="saavedra-dumyslny-rytir-don-quijote-de-la-mancha-ii-7c1c39f">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="1546" data-nb-chars="9262">
    <nav role="doc-toc">
      <ul class="plain section"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./don_quijote_049.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="11" data-nb-chars="81"><span class="idea" data-nb-ref-number="1" id="idea1" data-nb-words="11" data-nb-chars="81">KAPITOLA XL.o věcech týkajících se této příhody a&nbsp;tohoto památného dobrodružství.</span></h1>
        <section>
          <p class="chunk" data-nb-ref-number="2" data-nb-words="76" data-nb-chars="537"><span class="idea" data-nb-ref-number="2" id="idea2" data-nb-words="76" data-nb-chars="537">Vskutku všichni, které baví dobrodružství jako toto, měli by&nbsp;poděkovati Cide Hametovi, jeho původnímu autoru, že&nbsp;tak zevrubně vylíčil i&nbsp;nejmenší podrobnosti a&nbsp;jedinou nepatrnost nenechal ve&nbsp;stínu. Vypráví myšlenky, odkrývá představy, prozrazuje věci zamlčené, odpovídá na&nbsp;pochybnosti a&nbsp;rozbírá důvody, vůbec uspokojuje i&nbsp;drobné žádosti toho nejzvědavějšího. Ó&nbsp;slavný spisovateli! Ó&nbsp;šťastný done Quijote! Ó&nbsp;slavná Dulcineo! Ó&nbsp;půvabný Sancho Panzo! Vy&nbsp;všichni společně i&nbsp;každý jednotlivě žijte věčně pro pobavení a&nbsp;obecnou radost žijících!</span></p>
          <p class="chunk" data-nb-ref-number="3" data-nb-words="9" data-nb-chars="60"><span class="idea" data-nb-ref-number="3" id="idea3" data-nb-words="9" data-nb-chars="60">Příběh vypráví, že&nbsp;Sancho spatřiv Doloridu ve&nbsp;mdlobách řekl:</span></p>
          <p class="chunk" data-nb-ref-number="4" data-nb-words="74" data-nb-chars="438"><span class="idea" data-nb-ref-number="4" id="idea4" data-nb-words="74" data-nb-chars="438">„Na mé&nbsp;čestné slovo poctivého chlapa a&nbsp;při Panzech, všech mých předcích, neslyšel jsem a&nbsp;neviděl a&nbsp;ani můj pán mi&nbsp;nevypravoval a&nbsp;snad ho&nbsp;ani nenapadlo podobné dobrodružství! Tisíc Satanů, abych neklel, čaroději a&nbsp;obře Malambruno, což jsi nemohl ztrestat ty&nbsp;hříšnice jinak, než aby zarostly! A&nbsp;nebylo by&nbsp;lepší a&nbsp;nebyly by&nbsp;raději, kdybys jim byl uřízl polovic nosu, a&nbsp;třebas huhňaly, než aby zvousatěly? Vsázím se, že&nbsp;nemají ani na&nbsp;holiče.“</span></p>
          <p class="chunk" data-nb-ref-number="5" data-nb-words="89" data-nb-chars="546"><span class="idea" data-nb-ref-number="5" id="idea5" data-nb-words="89" data-nb-chars="546">„Uhodl jste, pane,“ řekla jedna z&nbsp;dvanácti, „nemáme peněz na&nbsp;holení, a&nbsp;proto ze&nbsp;šetrnosti mnohé z&nbsp;nás užívají smolné lepkavé náplasti, kterou se&nbsp;zalepí obličej, potom se&nbsp;rázem odtrhne, a&nbsp;máme tváře hladké a&nbsp;holé jako dno kamenného hmoždíře; v&nbsp;Candayi mnohé ženy chodí sice po&nbsp;domech a&nbsp;trhají chloupky, upravují obočí a&nbsp;dělají jiné podobné práce ženské, ale my, dvorní dámy své paní, jsme jich nepřijímaly, neboť většinou to&nbsp;jsou kuplířky, bývalé lehké ženy, které samy už&nbsp;přestaly vábit; nevysvobodí-li nás don Quijote, půjdeme do&nbsp;hrobu vousaté.“</span></p>
          <p class="chunk" data-nb-ref-number="6" data-nb-words="13" data-nb-chars="81"><span class="idea" data-nb-ref-number="6" id="idea6" data-nb-words="13" data-nb-chars="81">„Dám si&nbsp;vyrvati svůj vous v&nbsp;maurské zemi,“ zvolal don Quijote, „nepomohu-li vám.“</span></p>
          <p class="chunk" data-nb-ref-number="7" data-nb-words="6" data-nb-chars="43"><span class="idea" data-nb-ref-number="7" id="idea7" data-nb-words="6" data-nb-chars="43">Vtom se&nbsp;Trojfaldová vzpamatovala a&nbsp;pravila:</span></p>
          <p class="chunk" data-nb-ref-number="8" data-nb-words="32" data-nb-chars="203"><span class="idea" data-nb-ref-number="8" id="idea8" data-nb-words="32" data-nb-chars="203">„Odvážný rytíři, ozvěna tohoto vašeho slibu probudila mě&nbsp;uprostřed mdloby, probudila mě&nbsp;z&nbsp;ní a&nbsp;vrátila mi&nbsp;smysly; znovu vás žádám, slavný potulný rytíři a&nbsp;hrdinný pane, abyste svůj milý slib uskutečnil!“</span></p>
          <p class="chunk" data-nb-ref-number="9" data-nb-words="21" data-nb-chars="131"><span class="idea" data-nb-ref-number="9" id="idea9" data-nb-words="21" data-nb-chars="131">„Nestane-li se&nbsp;to, nedávejte mi&nbsp;viny,“ odpověděl don Quijote; „poraďte mi, paní, co&nbsp;mám učiniti? Moje statečnost je&nbsp;vám k&nbsp;službám.“</span></p>
          <p class="chunk" data-nb-ref-number="10" data-nb-words="230" data-nb-chars="1319"><span class="idea" data-nb-ref-number="10" id="idea10" data-nb-words="230" data-nb-chars="1319">„Jde o&nbsp;toto,“ řekla Dolorida; „pěšky jest království candayské vzdáleno pět tisíc mil, o&nbsp;dvě méně nebo více; přímo vzduchem je&nbsp;tam tři tisíce dvě stě dvacet sedm mil. Vězte také, že&nbsp;Malambruno mi&nbsp;slíbil, že&nbsp;setkám-li se&nbsp;se&nbsp;svým rytířským zachráncem, pošle mu&nbsp;koně dobrého, a&nbsp;ne jankovitého, jako jsou koně nájemní; bude to&nbsp;prý dřevěný kůň, týž, na&nbsp;němž unesl odvážný Piérres krásnou Magalonu; ten kůň se&nbsp;prý ovládá čepem v&nbsp;čele vloženým, který nahrazuje uzdu, a&nbsp;řítí se&nbsp;lehce vzduchem, jako by&nbsp;jej poháněli sami ďáblové. Tohoto koně podle starého vypravování zhotovil mudrc Merlín a&nbsp;půjčil jej svému příteli Piérresovi k&nbsp;dlouhým cestám; na&nbsp;něm unesl, jak jsem podotkla, krásnou Magalonu vzduchem, že&nbsp;uvedl v&nbsp;ustrnutí všechny, kdož se&nbsp;dívali na&nbsp;něho ze&nbsp;země. Půjčoval jej pouze svým přátelům nebo těm, kdo řádně zaplatili, a&nbsp;od dob velkého Piérresa nejel na&nbsp;něm, pokud víme, nikdo. Později svými čáry získal jej Malambruno a&nbsp;má jej v&nbsp;moci a&nbsp;jezdí na&nbsp;něm na&nbsp;svých cestách, které podniká v&nbsp;krátkých lhůtách do&nbsp;různých zemí: dnes je&nbsp;zde, zítra ve&nbsp;Francii a&nbsp;jindy zase v&nbsp;Potosí. Dobré je, že&nbsp;ten kůň nežere, nespí, nemá podkov a&nbsp;lítá vzduchem svižně bez křídel; ten, kdo na&nbsp;něm sedí, mohl by&nbsp;držeti pohár naplněný vodou a&nbsp;neulil by&nbsp;ani kapky, jak pokojně a&nbsp;rovně se&nbsp;pohybuje. Také krásná Magelona proto na&nbsp;něm ráda jezdila.“</span></p>
          <p class="chunk" data-nb-ref-number="11" data-nb-words="3" data-nb-chars="13"><span class="idea" data-nb-ref-number="11" id="idea11" data-nb-words="3" data-nb-chars="13">Sancho na&nbsp;to:</span></p>
          <p class="chunk" data-nb-ref-number="12" data-nb-words="30" data-nb-chars="146"><span class="idea" data-nb-ref-number="12" id="idea12" data-nb-words="30" data-nb-chars="146">„Co se&nbsp;týče pokojného a&nbsp;rovného pohybu, ne&nbsp;sice ve&nbsp;vzduchu, ale po&nbsp;zemi, není nad mého osla a&nbsp;ten by&nbsp;se&nbsp;vyrovnal všem koňům, co&nbsp;je&nbsp;jich na&nbsp;světě.“</span></p>
          <p class="chunk" data-nb-ref-number="13" data-nb-words="6" data-nb-chars="42"><span class="idea" data-nb-ref-number="13" id="idea13" data-nb-words="6" data-nb-chars="42">Všichni se&nbsp;zasmáli a&nbsp;Dolorida pokračovala:</span></p>
          <p class="chunk" data-nb-ref-number="14" data-nb-words="47" data-nb-chars="273"><span class="idea" data-nb-ref-number="14" id="idea14" data-nb-words="47" data-nb-chars="273">„Máme-li býti vskutku vysvobozeny ze&nbsp;svého neštěstí, objeví se&nbsp;zde, vedle vás, tento kůň za&nbsp;půl hodiny po&nbsp;soumraku, neboť Malambruno mi&nbsp;slíbil, že&nbsp;mi, ať&nbsp;je&nbsp;kdekoliv, rychle a&nbsp;bez obtíží pošle koně na&nbsp;znamení, že&nbsp;rytíř, se&nbsp;kterým jsem se&nbsp;setkala, jest ten, kterého sháním.“</span></p>
          <p class="chunk" data-nb-ref-number="15" data-nb-words="14" data-nb-chars="70"><span class="idea" data-nb-ref-number="15" id="idea15" data-nb-words="14" data-nb-chars="70">„A&nbsp;kolik lidí může na&nbsp;tom koni jet?“ tázal se&nbsp;Sancho a&nbsp;Dolorida řekla:</span></p>
          <p class="chunk" data-nb-ref-number="16" data-nb-words="23" data-nb-chars="119"><span class="idea" data-nb-ref-number="16" id="idea16" data-nb-words="23" data-nb-chars="119">„Dva lidé, jeden v&nbsp;sedle a&nbsp;druhý za&nbsp;sedlem a&nbsp;obvykle jsou to&nbsp;rytíř a&nbsp;zbrojnoš, není-li po&nbsp;ruce nějaká dívka k&nbsp;unesení.“</span></p>
          <p class="chunk" data-nb-ref-number="17" data-nb-words="12" data-nb-chars="76"><span class="idea" data-nb-ref-number="17" id="idea17" data-nb-words="12" data-nb-chars="76">„Chtěl bych vědět, paní Dolorido,“ zeptal se&nbsp;Sancho, „jak tomu koni říkají.“</span></p>
          <p class="chunk" data-nb-ref-number="18" data-nb-words="4" data-nb-chars="21"><span class="idea" data-nb-ref-number="18" id="idea18" data-nb-words="4" data-nb-chars="21">Dolorida na&nbsp;to&nbsp;řekla:</span></p>
          <p class="chunk" data-nb-ref-number="19" data-nb-words="68" data-nb-chars="440"><span class="idea" data-nb-ref-number="19" id="idea19" data-nb-words="68" data-nb-chars="440">„Nemá jméno koně Bellerofontova nazývaného Pegas, také se&nbsp;nejmenuje Bukefal jako kůň Alexandra Velikého nebo Brilladoro, jako kůň zuřivého Rolanda; ani se&nbsp;nejmenuje jako kůň Reynalda de&nbsp;Montalbán Bayart ani jako Frontin, kůň Rugerův, ani jako Boates a&nbsp;Periloa, jak se&nbsp;prý nazývali koně Slunce, a&nbsp;také nenese jméno Orelia, koně nešťastného Roderiga, posledního krále gótského, který na&nbsp;něm odejel do&nbsp;bitvy, v&nbsp;níž ztratil království a&nbsp;život.“</span></p>
          <p class="chunk" data-nb-ref-number="20" data-nb-words="27" data-nb-chars="169"><span class="idea" data-nb-ref-number="20" id="idea20" data-nb-words="27" data-nb-chars="169">„Vsázím se, že&nbsp;když nemá žádné z&nbsp;těchto proslulých jmen slavných koní, že&nbsp;nebyl také pojmenován podle koně mého pána Rocinanta, který předčí všechny, které jste uvedla.“</span></p>
          <p class="chunk" data-nb-ref-number="21" data-nb-words="34" data-nb-chars="208"><span class="idea" data-nb-ref-number="21" id="idea21" data-nb-words="34" data-nb-chars="208">„Uhodl jste,“ odpověděla zarostlá hraběnka, „ale jmenuje se&nbsp;přece velmi vhodně, totiž Clavileño<sup id="fnref:1"><a href="#fn:1" class="footnote-ref" role="doc-noteref">1</a></sup> Lehký, neboť je&nbsp;dřevěný a&nbsp;má čep na&nbsp;čele a&nbsp;uhání lehce, a&nbsp;proto se, co&nbsp;do&nbsp;jména, vyrovná slavnému Rocinantovi.“</span></p>
          <p class="chunk" data-nb-ref-number="22" data-nb-words="14" data-nb-chars="83"><span class="idea" data-nb-ref-number="22" id="idea22" data-nb-words="14" data-nb-chars="83">„To jméno se&nbsp;mi&nbsp;dost zamlouvá,“ řekl Sancho, „řídí se&nbsp;nějakou uzdou nebo ohlávkou?“</span></p>
          <p class="chunk" data-nb-ref-number="23" data-nb-words="47" data-nb-chars="273"><span class="idea" data-nb-ref-number="23" id="idea23" data-nb-words="47" data-nb-chars="273">„Již jsem vysvětlila,“ řekla Trojfaldová, „že pomocí čepu; když jím rytíř na&nbsp;něm sedící otočí jedním nebo druhým směrem, řídí jej, jak si&nbsp;přeje, buď vysoko ve&nbsp;vzduchu nebo blízko při zemi, že&nbsp;se&nbsp;jí&nbsp;téměř dotýká, nebo konečně uprostřed, jakož má&nbsp;být při každém řádném činu.“</span></p>
          <p class="chunk" data-nb-ref-number="24" data-nb-words="102" data-nb-chars="543"><span class="idea" data-nb-ref-number="24" id="idea24" data-nb-words="102" data-nb-chars="543">„Chtěl bych jej spatřit,“ poznamenal Sancho, „ale kdo se&nbsp;domnívá, že&nbsp;na&nbsp;něm pojedu, ať&nbsp;už&nbsp;v&nbsp;sedle nebo za&nbsp;ním, chce hrušky na&nbsp;olši. Jsem rád, když se&nbsp;udržím na&nbsp;svém oslu, v&nbsp;širokém sedle měkčím než hedvábí, a&nbsp;nyní bych měl jet na&nbsp;dřevěném zadku koňském bez podušky a&nbsp;polštáře? Na&nbsp;mou duši, ani mě&nbsp;nenapadne otlačit se, že&nbsp;se&nbsp;někdo chce zbavit vousů; jen ať&nbsp;se&nbsp;každý oholí, jak se&nbsp;mu&nbsp;dá, já&nbsp;však nebudu provázet svého pána na&nbsp;téhle dlouhé cestě, tím méně, že&nbsp;mne při holení těchhle vousů není tak potřebí jako pro vysvobození mé&nbsp;paní Dulciney.“</span></p>
          <p class="chunk" data-nb-ref-number="25" data-nb-words="17" data-nb-chars="107"><span class="idea" data-nb-ref-number="25" id="idea25" data-nb-words="17" data-nb-chars="107">„Ó ano, musíte při tom býti, příteli,“ řekla Trojfaldová, „neboť bez vás, jak tomu rozumím, nesvedeme nic.“</span></p>
          <p class="chunk" data-nb-ref-number="26" data-nb-words="36" data-nb-chars="204"><span class="idea" data-nb-ref-number="26" id="idea26" data-nb-words="36" data-nb-chars="204">„Tak, a&nbsp;tu to&nbsp;máme!“ na&nbsp;to&nbsp;Sancho; „co je&nbsp;zbrojnošům do&nbsp;dobrodružství pánů? Ti, dopadne-li dobrodružství dobře, odnesou si&nbsp;slávu, a&nbsp;pro nás snad jen dřina? U&nbsp;sta hromů, kdyby aspoň řekli pak ti&nbsp;dějepisci:</span></p>
          <p class="chunk" data-nb-ref-number="27" data-nb-words="97" data-nb-chars="573"><span class="idea" data-nb-ref-number="27" id="idea27" data-nb-words="97" data-nb-chars="573">‚Ten a&nbsp;ten rytíř šťastně dokončil dobrodružnou výpravu s&nbsp;pomocí svého zbrojnoše toho a&nbsp;toho, bez něhož by&nbsp;to&nbsp;nebyl vykonal.‘ Ale to&nbsp;jen suše: ‚Don Paralipomenon Tříhvězdný s&nbsp;úspěchem podnikl dobrodružství se&nbsp;šesti nestvůrami,‘ a&nbsp;o&nbsp;zbrojnoši, který při všem pomáhal, ani muk, jako by&nbsp;vůbec nebyl. Znovu říkám, panstvo, že&nbsp;svého pána nedoprovázím, a&nbsp;mnoho zdaru a&nbsp;zůstávám zde u&nbsp;paní vévodkyně; a&nbsp;je možno, že&nbsp;až&nbsp;se&nbsp;pán vrátí, shledá, že&nbsp;se&nbsp;věc paní Dulciney třikrát, ba&nbsp;pětkrát zlepšila, protože si&nbsp;míním dát ve&nbsp;volných chvílích tolik ran bičem, že&nbsp;na&nbsp;mně chlupu nezůstane.“</span></p>
          <p class="chunk" data-nb-ref-number="28" data-nb-words="35" data-nb-chars="206"><span class="idea" data-nb-ref-number="28" id="idea28" data-nb-words="35" data-nb-chars="206">„Nicméně je&nbsp;dlužno, abyste jel se&nbsp;svým pánem, bude-li třeba, dobrý Sancho, neboť vás o&nbsp;to prosí hodní lidé; pro váš neodůvodněný strach nezůstanou přece tváře těchto paní takhle zarostlé&nbsp;– to&nbsp;by&nbsp;tak hrálo!“</span></p>
          <p class="chunk" data-nb-ref-number="29" data-nb-words="59" data-nb-chars="343"><span class="idea" data-nb-ref-number="29" id="idea29" data-nb-words="59" data-nb-chars="343">„A&nbsp;tu to&nbsp;máme znova!“ zvolal Sancho; „kdyby se&nbsp;ten dobročinný skutek podnikal pro nějaké cudné panny nebo školní děvčátka, ještě bych nekoukal na&nbsp;nějakou tu&nbsp;dřinu, ale abych se&nbsp;vystavoval nebezpečí pro nějaké vousy dueň, hrom do&nbsp;toho, raději bych je&nbsp;viděl vousaté všechny od&nbsp;největší do&nbsp;nejmenší, a&nbsp;to jak ty&nbsp;útlocitné, tak ty&nbsp;s&nbsp;tlustou kůží.“</span></p>
          <p class="chunk" data-nb-ref-number="30" data-nb-words="43" data-nb-chars="276"><span class="idea" data-nb-ref-number="30" id="idea30" data-nb-words="43" data-nb-chars="276">„Jste ve&nbsp;zlém s&nbsp;dueňami, příteli Sancho,“ řekla vévodkyně, „a zastáváte příliš názor toledského apatykáře, ale věru nemáte pravdu, neboť v&nbsp;mém domě jsou dueni, které by&nbsp;mohly být vzorem ostatním, jako na&nbsp;příklad zde přítomná doňa Rodríguezová, která mi&nbsp;nedovolí mluvit jinak.“</span></p>
          <p class="chunk" data-nb-ref-number="31" data-nb-words="48" data-nb-chars="272"><span class="idea" data-nb-ref-number="31" id="idea31" data-nb-words="48" data-nb-chars="272">„Jen mluvte, Excelence,“ pravila Rodríguezová, „a Bůh ví, co&nbsp;jest pravda, a&nbsp;ať jsme dobré nebo zlé, vousaté nebo hladké, i&nbsp;nás porodily matky jako jiné ženy; a&nbsp;poněvadž nás Pánbůh poslal na&nbsp;svět, jistě ví&nbsp;proč; já&nbsp;se&nbsp;odevzdávám do&nbsp;jeho milosrdenství a&nbsp;ne do&nbsp;něčích vousů.“</span></p>
          <p class="chunk" data-nb-ref-number="32" data-nb-words="64" data-nb-chars="378"><span class="idea" data-nb-ref-number="32" id="idea32" data-nb-words="64" data-nb-chars="378">„Tedy dobrá, paní Rodríguezová,“ pravil don Quijote, „a vy, paní Trojfaldová a&nbsp;ostatní, věřím v&nbsp;nebe, že&nbsp;milostivě shlédne na&nbsp;vaše neštěstí, a&nbsp;Sancho udělá, co&nbsp;mu&nbsp;rozkáži; jen kdyby už&nbsp;přišel Clavileño a&nbsp;já se&nbsp;utkal s&nbsp;Malambrunem, neboť vím, že&nbsp;žádná bitva by&nbsp;Vaše Milosti snáze neoholila, než můj meč zbaví hlavy ramena Malambrunova. Bůh sice snáší špatné lidi, ale ne&nbsp;navždy.“</span></p>
          <p class="chunk" data-nb-ref-number="33" data-nb-words="114" data-nb-chars="749"><span class="idea" data-nb-ref-number="33" id="idea33" data-nb-words="114" data-nb-chars="749">„Bože,“ vzdychla nyní Dolorida, „ať všechny hvězdy na&nbsp;nebeské báni laskavě shlédnou na&nbsp;Vaši Šlechetnost, odvážný rytíři, a&nbsp;poskytnou vašemu duchu veškeren úspěch a&nbsp;odvahu, abyste se&nbsp;stal štítem a&nbsp;obhájcem pohaněného a&nbsp;nešťastného plemene dueního, které apatykáři urážejí, zbrojnoši tupí a&nbsp;panoši klamou: běda hloupé, která nevstoupila raději v&nbsp;květu věku do&nbsp;kláštera, i&nbsp;kdybychom měli po&nbsp;meči za&nbsp;předka samotného Hektora Trojského, přece naše paní neřeknou nám jinak než pouze ‚Vy‘, i&nbsp;kdyby jim někdo za&nbsp;trochu víc zdvořilosti nabízel království. Ó&nbsp;obře Malambruno, jsi přece čarodějem, ale jistě stojíš v&nbsp;daném slově, pošli nám již nesrovnatelného Clavileña, aby byl již konec našemu trápení, neboť hrůza, přijdou-li vedra a&nbsp;my zůstaneme zarostlé.“</span></p>
          <p class="chunk" data-nb-ref-number="34" data-nb-words="32" data-nb-chars="194"><span class="idea" data-nb-ref-number="34" id="idea34" data-nb-words="32" data-nb-chars="194">Trojfaldová mluvila tak dojemně, že&nbsp;rozplakala všechny přítomné; i&nbsp;Sancho se&nbsp;slzami v&nbsp;očích si&nbsp;umínil, že&nbsp;půjde se&nbsp;svým pánem třeba na&nbsp;konec světa, vysvobodí-li tím ony úctyhodné tváře od&nbsp;vousů.</span></p>
        </section>
        <section class="footnotes" role="doc-endnotes">
          <hr>
          <ol>
            <li id="fn:1" role="doc-endnote" class="chunk" data-nb-ref-number="35" data-nb-words="9" data-nb-chars="45"><span class="idea" data-nb-ref-number="35" id="idea35" data-nb-words="9" data-nb-chars="45"><p>Clavo = hřebík, leño = dřevo. Pozn. překl. <a href="#fnref:1" class="footnote-backref" role="doc-backlink">↩︎</a></p></span></li>
          </ol>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./don_quijote_051.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>