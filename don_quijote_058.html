<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="KAPITOLA XLVIII\.o&nbsp;tom, co potkalo dona Quijota s&nbsp;paní Rodríguezovou, dueňou vévodkyně, a&nbsp;o&nbsp;jiných příhodách hodných zapsání a&nbsp;věčné paměti\.">
    <meta name="apple-mobile-web-app-capable" content="yes">
    <title>KAPITOLA XLVIII.o&nbsp;tom, co potkalo dona Quijota s&nbsp;paní Rodríguezovou, dueňou vévodkyně, a&nbsp;o&nbsp;jiných příhodách hodných zapsání a&nbsp;věčné paměti.</title>
    <link rel="stylesheet" href="./style/style.min.css" media="screen" integrity="sha256-EAcAoh4bH4+fb1dtQiDCgZPfIxnBnL+lbmL5Hc0pzMU=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Miguel de Cervantes Saavedra: Důmyslný rytíř Don Quijote de la Mancha II">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Důmyslný rytíř Don Quijote de la Mancha II">
    <meta property="og:title" content="Důmyslný rytíř Don Quijote de la Mancha II">
    <meta property="og:type" content="book">
    <meta property="og:book:author" content="Miguel de Cervantes Saavedra">
    <meta property="twitter:title" content="Miguel de Cervantes Saavedra: Důmyslný rytíř Don Quijote de la Mancha II">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./don_quijote_057.html">
    <link rel="next" href="./don_quijote_059.html">
    <meta name="nb-order" content="57">
    <link rel="self" href="don_quijote_058.html">
    <meta name="nb-identifier" content="saavedra-dumyslny-rytir-don-quijote-de-la-mancha-ii-5cc5a8e">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="2430" data-nb-chars="14137">
    <nav role="doc-toc">
      <ul class="plain section"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./don_quijote_057.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="21" data-nb-chars="139"><span class="idea" data-nb-ref-number="1" id="idea1" data-nb-words="21" data-nb-chars="139">KAPITOLA XLVIII.o&nbsp;tom, co&nbsp;potkalo dona Quijota s&nbsp;paní Rodríguezovou, dueňou vévodkyně, a&nbsp;o&nbsp;jiných příhodách hodných zapsání a&nbsp;věčné paměti.</span></h1>
        <section>
          <p class="chunk" data-nb-ref-number="2" data-nb-words="81" data-nb-chars="484"><span class="idea" data-nb-ref-number="2" id="idea2" data-nb-words="81" data-nb-chars="484">Nesmírně mrzut a&nbsp;smuten byl zraněný don Quijote, s&nbsp;obličejem zavázaným a&nbsp;poznamenaným, ne&nbsp;rukou boží, ale drápy kočičími&nbsp;– neštěstí to, jež s&nbsp;sebou přináší potulné rytířství. Po&nbsp;šest dní nevyšel mezi lidi a&nbsp;jedné z&nbsp;těch nocí, bdě v&nbsp;myšlenkách na&nbsp;svá neštěstí a&nbsp;na to, jak ho&nbsp;Altisidora pronásleduje, uslyšel, že&nbsp;někdo klíčem otvírá dveře jeho pokoje; pomyslil si, že&nbsp;zamilovaná dívka přichází překvapit jeho počestnost a&nbsp;přimět ho&nbsp;k&nbsp;zradě věrnosti, již měl zachovat Dulcinei z&nbsp;Tobosa.</span></p>
          <p class="chunk" data-nb-ref-number="3" data-nb-words="71" data-nb-chars="426"><span class="idea" data-nb-ref-number="3" id="idea3" data-nb-words="71" data-nb-chars="426">„Ne,“ řekl přesvědčen o&nbsp;své domněnce a&nbsp;hlasem slyšitelným, „největší krása světa nedokáže, abych přestal zbožňovati tu, již jsem vryl a&nbsp;vtiskl do&nbsp;hloubi svého srdce a&nbsp;nejskrytějšího svého nitra, ať&nbsp;už&nbsp;jsi, paní moje, změněna v&nbsp;selku páchnoucí cibulí, ať&nbsp;v&nbsp;nymfu zlatého Taja, předoucí látky zlaté a&nbsp;hedvábné, a&nbsp;ať tě&nbsp;střeží Merlín nebo Montesínos kdekoliv. Neboť, buď si&nbsp;kdekoliv, jsi má, i&nbsp;já zůstanu tvůj, ať&nbsp;jsem kdekoliv.“</span></p>
          <p class="chunk" data-nb-ref-number="4" data-nb-words="146" data-nb-chars="866"><span class="idea" data-nb-ref-number="4" id="idea4" data-nb-words="146" data-nb-chars="866">Tato slova dokončil a&nbsp;dveře se&nbsp;právě otevřely. Postavil se&nbsp;na&nbsp;postel, zabalen od&nbsp;hlavy k&nbsp;patě do&nbsp;žluté přikrývky, noční čepičku na&nbsp;hlavě, tvář a&nbsp;kníry obvázány: tvář pro poranění, kníry, aby se&nbsp;nerozcuchaly a&nbsp;neklesly. Takto vystrojen podobal se&nbsp;nejpodivnějšímu strašidlu, jaké si&nbsp;lze představit. Oči upřel na&nbsp;dveře, ale ač&nbsp;očekával, že&nbsp;se&nbsp;v&nbsp;nich objeví pokorná a&nbsp;pokořená Altisidora, spatřil vstoupit velmi ctihodnou dueňu, v&nbsp;bílém, vroubeném, dlouhém šatu, jenž ji&nbsp;jako plášť halil od&nbsp;hlavy k&nbsp;patě. V&nbsp;prstech levé ruky držela půl rozžaté svíčky a&nbsp;pravou si&nbsp;stínila, aby ji&nbsp;světlo nebilo do&nbsp;očí, krytých obrovskými brýlemi. Kráčela tiše našlapujíc a&nbsp;lehce. Don Quijote se&nbsp;na&nbsp;ni&nbsp;podíval ze&nbsp;své vyhlídky, a&nbsp;když viděl její úbor a&nbsp;uvědomil si&nbsp;její mlčení, myslil si, že&nbsp;to&nbsp;nějaká čarodějka nebo kouzelnice mu&nbsp;v&nbsp;tom ústroji přichází ublížit, a&nbsp;počal se&nbsp;spěšně křižovat.</span></p>
          <p class="chunk" data-nb-ref-number="5" data-nb-words="46" data-nb-chars="261"><span class="idea" data-nb-ref-number="5" id="idea5" data-nb-words="46" data-nb-chars="261">Vidění se&nbsp;blížilo, a&nbsp;když bylo v&nbsp;polovici pokoje, zvedlo oči a&nbsp;vidělo spěch, s&nbsp;jakým se&nbsp;don Quijote znamená křížem: a&nbsp;jestliže on&nbsp;se&nbsp;bál postavy její, ona se&nbsp;poděsila jeho. Vidouc ho&nbsp;tak dlouhého a&nbsp;žlutého, v&nbsp;plachtě a&nbsp;obvazech, které ho&nbsp;znetvořovaly, vykřikla:</span></p>
          <p class="chunk" data-nb-ref-number="6" data-nb-words="32" data-nb-chars="178"><span class="idea" data-nb-ref-number="6" id="idea6" data-nb-words="32" data-nb-chars="178">„Ježíši, copak to&nbsp;je?“ Leknutím jí&nbsp;vypadla svíčka z&nbsp;rukou; potmě se&nbsp;obrátila na&nbsp;útěk, ale strachem se&nbsp;zapletla do&nbsp;sukní a&nbsp;udeřila sebou na&nbsp;zem. Don Quijote poděšen jal se&nbsp;mluvit:</span></p>
          <p class="chunk" data-nb-ref-number="7" data-nb-words="56" data-nb-chars="304"><span class="idea" data-nb-ref-number="7" id="idea7" data-nb-words="56" data-nb-chars="304">„Zaklínám tě, zjevení, či&nbsp;co&nbsp;jsi, abys mi&nbsp;řeklo, kdo jsi a&nbsp;co ode mne chceš. Jsi-li trpící duše, pověz mi, a&nbsp;já pro tebe učiním vše, co&nbsp;budu moci, neboť jsem katolický křesťan a&nbsp;rád prokazuji služby všem; proto jsem se&nbsp;i&nbsp;stal členem potulného rytířstva, jehož povinnosti se&nbsp;vztahují i&nbsp;na duše v&nbsp;očistci.“</span></p>
          <p class="chunk" data-nb-ref-number="8" data-nb-words="20" data-nb-chars="131"><span class="idea" data-nb-ref-number="8" id="idea8" data-nb-words="20" data-nb-chars="131">Omráčená dueňa slyšíc se&nbsp;zaklínat usoudila podle svého strachu na&nbsp;strach dona Quijota a&nbsp;odpověděla mu&nbsp;hlasem zkormouceným a&nbsp;tichým:</span></p>
          <p class="chunk" data-nb-ref-number="9" data-nb-words="39" data-nb-chars="252"><span class="idea" data-nb-ref-number="9" id="idea9" data-nb-words="39" data-nb-chars="252">„Pane done Quijote, jste-li jím skutečně, nejsem strašidlo, ani přízrak, ani duše z&nbsp;očistce, jak si&nbsp;Vaše Milost asi myslila, ale paní Rodríguezová, čestná dueňa paní vévodkyně, a&nbsp;přicházím za&nbsp;Vaší Milostí v&nbsp;potřebě, jaké Vaše Milost obyčejně odpomáhá.“</span></p>
          <p class="chunk" data-nb-ref-number="10" data-nb-words="64" data-nb-chars="425"><span class="idea" data-nb-ref-number="10" id="idea10" data-nb-words="64" data-nb-chars="425">„Řekněte mi, paní Rodríguezová,“ řekl don Quijote, „nepřicházíte snad dělati prostřednici? Vězte v&nbsp;tom případě, že&nbsp;nejsem pro nikoho, dík nevyrovnatelné kráse mé&nbsp;paní Dulciney z&nbsp;Tobosa. Pravím zkrátka, paní Rodríguezová, že&nbsp;jestliže se&nbsp;uvarujete všech milostných nabídek a&nbsp;necháte je&nbsp;stranou, můžete si&nbsp;znovu rozsvítiti svíčku a&nbsp;vrátiti se&nbsp;a&nbsp;pojednáme o&nbsp;všem, co&nbsp;vám bude libo, krom, jak pravím, všech svůdnických předhůzek.“</span></p>
          <p class="chunk" data-nb-ref-number="11" data-nb-words="76" data-nb-chars="440"><span class="idea" data-nb-ref-number="11" id="idea11" data-nb-words="76" data-nb-chars="440">„Já a&nbsp;dělat někomu posla, milý pane?“ odpověděla dueňa. „Špatně mě&nbsp;znáte, Milosti. Ještě nejsem tak stará, abych si&nbsp;začínala s&nbsp;takovým dětinstvím, neboť, chvála Bohu, duše mi&nbsp;ještě drží v&nbsp;těle a&nbsp;všechny mé&nbsp;zuby a&nbsp;stoličky v&nbsp;ústech, až&nbsp;na&nbsp;pár, o&nbsp;které jsem přišla v&nbsp;horečkách, zde v&nbsp;Aragoně tak častých. Ale počkejte, Milosti, trochu! Půjdu si&nbsp;rozsvítit svíčku a&nbsp;vrátím se&nbsp;hned svěřit vám své starosti jakožto lékaři všech bolestí na&nbsp;světě.“</span></p>
          <p class="chunk" data-nb-ref-number="12" data-nb-words="49" data-nb-chars="282"><span class="idea" data-nb-ref-number="12" id="idea12" data-nb-words="49" data-nb-chars="282">A&nbsp;nečekajíc na&nbsp;odpověď vyšla z&nbsp;pokoje, kde zůstal don Quijote uklidněn, zamyšlen a&nbsp;čekaje. Ale hned ho&nbsp;napadlo tisíc myšlenek o&nbsp;tom novém dobrodružství a&nbsp;zdálo se&nbsp;mu, že&nbsp;špatně učinil a&nbsp;hůře ještě uvážil, vydal-li se&nbsp;takto v&nbsp;nebezpečí, že&nbsp;poruší věrnost slíbenou své dámě; říkal si:</span></p>
          <p class="chunk" data-nb-ref-number="13" data-nb-words="169" data-nb-chars="1033"><span class="idea" data-nb-ref-number="13" id="idea13" data-nb-words="169" data-nb-chars="1033">„Kdo ví, zda ďábel, který je&nbsp;chytrý a&nbsp;obratný, nebude mě&nbsp;nyní chtít oklamati dueňou, nedovedl-li toho císařovnami, královnami, vévodkyněmi, markýzami a&nbsp;hraběnkami? Slyšel jsem mnohokrát a&nbsp;od lidí rozumných, že&nbsp;může-li, nastrčí nám raději ohavu než krasavici. Kdo ví, zda tato samota, příležitost a&nbsp;ticho neprobudí mé&nbsp;spící touhy a&nbsp;nezpůsobí, že&nbsp;na&nbsp;sklonku let padne ten, jenž nikdy neklopýtl? V&nbsp;podobných případech je&nbsp;lépe uprchnouti než sváděti bitvy. Ale já&nbsp;asi nejsem při zdravém rozumu, myslím-li si&nbsp;a&nbsp;vyslovuji-li podobné nesmysly. Vždyť není možno, aby taková dueňa v&nbsp;bílém šátku, široká a&nbsp;brýlatá, mohla probuditi smyslnou choutku třebas i&nbsp;v&nbsp;hrudi nejzkaženější? Cožpak je&nbsp;snad vůbec na&nbsp;světě dueňa s&nbsp;pěkným tělem? Je&nbsp;snad vůbec na&nbsp;světě dueňa, jež by&nbsp;nebyla drzá, neužitečná k&nbsp;lidské rozkoši! Ó, jak měla pravdu ona paní, o&nbsp;které se&nbsp;vypráví, že&nbsp;měla dvě vycpané dueni s&nbsp;brýlemi i&nbsp;poduškami v&nbsp;čele své přijímací místnosti, jako by&nbsp;pracovaly, a&nbsp;ty figury jí&nbsp;stejně sloužily k&nbsp;zachování přísnosti síně její jako dueni skutečné.“</span></p>
          <p class="chunk" data-nb-ref-number="14" data-nb-words="45" data-nb-chars="278"><span class="idea" data-nb-ref-number="14" id="idea14" data-nb-words="45" data-nb-chars="278">Přitom vstal z&nbsp;postele, aby zavřel dveře a&nbsp;zamezil paní Rodríguezové vstup. Ale když již zavíral, vrátila se&nbsp;paní Rodríguezová s&nbsp;rozžatou svíčkou a&nbsp;spatřivši dona Quijota zblízka, zahaleného v&nbsp;přikrývku, s&nbsp;obvazy a&nbsp;noční čepicí, poděsila se&nbsp;znovu a&nbsp;ustoupivši o&nbsp;dva kroky řekla:</span></p>
          <p class="chunk" data-nb-ref-number="15" data-nb-words="14" data-nb-chars="95"><span class="idea" data-nb-ref-number="15" id="idea15" data-nb-words="14" data-nb-chars="95">„Jsem bezpečna, pane rytíři? Nepokládám za&nbsp;znamení velké počestnosti, že&nbsp;jste vstal z&nbsp;postele.“</span></p>
          <p class="chunk" data-nb-ref-number="16" data-nb-words="19" data-nb-chars="120"><span class="idea" data-nb-ref-number="16" id="idea16" data-nb-words="19" data-nb-chars="120">„Já mám podobnou otázku, paní,“ odpověděl don Quijote; „ptám se&nbsp;tedy, jsem-li v&nbsp;bezpečí, že&nbsp;nebudu napaden a&nbsp;znásilněn?“</span></p>
          <p class="chunk" data-nb-ref-number="17" data-nb-words="14" data-nb-chars="74"><span class="idea" data-nb-ref-number="17" id="idea17" data-nb-words="14" data-nb-chars="74">„Od koho, pane rytíři, a&nbsp;koho se&nbsp;to&nbsp;ptáte po&nbsp;tom bezpečí?“ odvětila dueňa.</span></p>
          <p class="chunk" data-nb-ref-number="18" data-nb-words="75" data-nb-chars="409"><span class="idea" data-nb-ref-number="18" id="idea18" data-nb-words="75" data-nb-chars="409">„Od vás a&nbsp;vás se&nbsp;ptám,“ na&nbsp;to&nbsp;don Quijote, „protože ani já&nbsp;nejsem z&nbsp;mramoru, ani vy&nbsp;z&nbsp;bronzu, ani není deset ráno, ale půlnoc a&nbsp;ještě něco – myslím, že&nbsp;jsme v&nbsp;pokoji osamělejším a&nbsp;tajnějším, než byla jeskyně, kde zrádný a&nbsp;smělý Eneáš miloval krásnou a&nbsp;soucitnou Didonu. Ale podejte mi&nbsp;ruku, paní, a&nbsp;já nechci další záruky krom své vlastní zdrženlivosti a&nbsp;počestnosti a&nbsp;té, již mi&nbsp;poskytuje váš úctyhodný šat.“</span></p>
          <p class="chunk" data-nb-ref-number="19" data-nb-words="45" data-nb-chars="230"><span class="idea" data-nb-ref-number="19" id="idea19" data-nb-words="45" data-nb-chars="230">Při tom políbil svou pravici a&nbsp;uchopil její, již mu&nbsp;podala s&nbsp;touže ceremonií. Zde Cide Hamete v&nbsp;závorce praví, že&nbsp;by&nbsp;při Mahomedovi dal lepší ze&nbsp;svých dvou plášťů za&nbsp;to, kdyby viděl, jak ti&nbsp;dva jdou ruku v&nbsp;ruce od&nbsp;dveří k&nbsp;posteli.</span></p>
          <p class="chunk" data-nb-ref-number="20" data-nb-words="41" data-nb-chars="252"><span class="idea" data-nb-ref-number="20" id="idea20" data-nb-words="41" data-nb-chars="252">Konečně don Quijote vlezl do&nbsp;postele a&nbsp;paní Rodríguezová si&nbsp;sedla do&nbsp;křesla, stranou postele, nechávajíc si&nbsp;brýle i&nbsp;držíc dále svíčku. Don Quijote se&nbsp;skrčil a&nbsp;celý zakryl, nechávaje volný jen obličej. Když se&nbsp;oba uhnízdili, don Quijote přerušil mlčení:</span></p>
          <p class="chunk" data-nb-ref-number="21" data-nb-words="26" data-nb-chars="166"><span class="idea" data-nb-ref-number="21" id="idea21" data-nb-words="26" data-nb-chars="166">„Nyní, paní Rodríguezová, si&nbsp;můžeme uleviti a&nbsp;vylíti vše, co&nbsp;máte v&nbsp;svém starostlivém srdci a&nbsp;ztrápeném nitru. Budu naslouchati cudným sluchem a&nbsp;pomohu vám soucitně.“</span></p>
          <p class="chunk" data-nb-ref-number="22" data-nb-words="266" data-nb-chars="1500"><span class="idea" data-nb-ref-number="22" id="idea22" data-nb-words="266" data-nb-chars="1500">„Doufám,“ odpověděla dueňa, „neboť od&nbsp;osoby tak ušlechtilé a&nbsp;milé, jako je&nbsp;Vaše Milost, nebylo lze očekávat jinou než tuto křesťanskou odpověď. Je&nbsp;tomu tedy tak, pane done Quijote, že&nbsp;ač&nbsp;mě&nbsp;vidíte sedět v&nbsp;tomto křesle, uprostřed království aragonského a&nbsp;v&nbsp;šatu dueni zubožené a&nbsp;opovrhované, jsem přece z&nbsp;Ovidia v&nbsp;Asturii a&nbsp;z&nbsp;rodu spřízněného s&nbsp;nejlepšími v&nbsp;kraji. Ale můj zlý osud a&nbsp;nedbalost mých rodičů, kteří předčasně zchudli, aniž věděli jak, mě&nbsp;zanesly ke&nbsp;dvoru, do&nbsp;Madridu, kde mi&nbsp;rodiče, aby měli pokoj a&nbsp;zamezili horší, našli službu u&nbsp;vznešené dámy; a&nbsp;vězte, Milosti, že&nbsp;v&nbsp;paličkování a&nbsp;bílé práci žádná se&nbsp;mi&nbsp;po&nbsp;celý život nemohla postavit. Rodiče mě&nbsp;nechali ve&nbsp;službě a&nbsp;vrátili se&nbsp;domů a&nbsp;odtamtud brzo odešli, asi do&nbsp;nebe, neboť byli dobrými katolickými křesťany. Osiřela jsem a&nbsp;zůstala jsem odkázána na&nbsp;bídný plat a&nbsp;skrovné dary, jichž se&nbsp;takovým služebným v&nbsp;paláci dostává. A&nbsp;v&nbsp;tu dobu, aniž jsem se&nbsp;o&nbsp;to přičinila, zamiloval se&nbsp;do&nbsp;mne podkoní z&nbsp;toho domu, už&nbsp;v&nbsp;letech, vousatý a&nbsp;statný, a&nbsp;krom toho rytířský jako král, neboť byl z&nbsp;hor. Nemilovali jsme se&nbsp;tak tajně, aby se&nbsp;toho nedozvěděla má&nbsp;paní, a&nbsp;ta k&nbsp;zamezení řečí a&nbsp;klepů nás v&nbsp;klidu a&nbsp;pokoji sezdala podle naší svaté matky katolické církve římské; z&nbsp;toho manželství se&nbsp;narodila dceruška, která měla znovu zabít mé&nbsp;štěstí, měla-li jsem jaké. Nezemřela jsem sic při porodu, neboť byl včas a&nbsp;zdařil se, ale brzo potom zemřel můj manžel z&nbsp;jakéhos leknutí: kdybych nyní měla kdy vám o&nbsp;tom povědět, vím, že&nbsp;byste se, Milosti, podivil.“</span></p>
          <p class="chunk" data-nb-ref-number="23" data-nb-words="6" data-nb-chars="35"><span class="idea" data-nb-ref-number="23" id="idea23" data-nb-words="6" data-nb-chars="35">Při tom počala něžně štkáti pravíc:</span></p>
          <p class="chunk" data-nb-ref-number="24" data-nb-words="116" data-nb-chars="673"><span class="idea" data-nb-ref-number="24" id="idea24" data-nb-words="116" data-nb-chars="673">„Odpusťte mi, Milosti pane done Quijote! Nemohu si&nbsp;pomoci, ale jakmile si&nbsp;vzpomenu na&nbsp;nešťastného svého muže, derou se&nbsp;mi&nbsp;slzy do&nbsp;očí. Ví&nbsp;Bůh, jak důstojně zvedal mou paní na&nbsp;plece mocného mezka černého jako smola! Tenkrát totiž nebyly zvykem kočáry a&nbsp;nosítka jako prý dnes a&nbsp;dámy jezdily za&nbsp;svými podkoními. Tohle vám však aspoň musím povědět, aby byla patrna zdvořilost a&nbsp;přesnost mého dobrého manžela: když vjel do&nbsp;ulice Svatojakubské v&nbsp;Madridu, která je&nbsp;trochu úzká, vyjížděl z&nbsp;ní právě dvorní sudí a&nbsp;před ním dva strážníci, a&nbsp;jakmile jej můj dobrý podkoní spatřil, obrátil mezka, dávaje najevo, že&nbsp;se&nbsp;vrátí s&nbsp;ním. Moje paní, která seděla na&nbsp;mezku za&nbsp;ním, mu&nbsp;pošeptala:</span></p>
          <p class="chunk" data-nb-ref-number="25" data-nb-words="9" data-nb-chars="61"><span class="idea" data-nb-ref-number="25" id="idea25" data-nb-words="9" data-nb-chars="61">‚Co děláte, nešťastníku, což nevidíte, že&nbsp;jedu tímto směrem?‘</span></p>
          <p class="chunk" data-nb-ref-number="26" data-nb-words="6" data-nb-chars="40"><span class="idea" data-nb-ref-number="26" id="idea26" data-nb-words="6" data-nb-chars="40">Sudí, zdvořilý, zadržel otěži koně, řka:</span></p>
          <p class="chunk" data-nb-ref-number="27" data-nb-words="21" data-nb-chars="123"><span class="idea" data-nb-ref-number="27" id="idea27" data-nb-words="21" data-nb-chars="123">‚Jeďte dále, pane, svým směrem, neboť jsem to&nbsp;já, jenž je&nbsp;povinen doprovodit paní doňu Casildu (tak se&nbsp;jmenovala má&nbsp;paní).‘</span></p>
          <p class="chunk" data-nb-ref-number="28" data-nb-words="136" data-nb-chars="734"><span class="idea" data-nb-ref-number="28" id="idea28" data-nb-words="136" data-nb-chars="734">Můj manžel nicméně ještě usiloval, s&nbsp;čepicí v&nbsp;ruce, o&nbsp;to vyprovodit sudího. Vidouc to&nbsp;má&nbsp;paní, plna zlosti a&nbsp;hněvu, vytáhla z&nbsp;pouzdra tlustý špendlík nebo myslím šídlo a&nbsp;vrazila mu&nbsp;jej do&nbsp;kyčle, až&nbsp;můj manžel vykřikl a&nbsp;nahnul se&nbsp;tak, že&nbsp;spadl na&nbsp;zem i&nbsp;s&nbsp;paní. Její dva sluhové přiběhli ji&nbsp;sebrat a&nbsp;stejně i&nbsp;sudí a&nbsp;strážníci, pozdvihla se&nbsp;celá Brána guadalajarská, totiž ti&nbsp;povaleči okolo ní: moje paní přišla domů pěšky a&nbsp;můj manžel běžel k&nbsp;lazebníkovi, řka, že&nbsp;má&nbsp;vnitřnosti skrz naskrz probodené. Pověst o&nbsp;dvornosti manželově se&nbsp;tak roznesla, že&nbsp;za&nbsp;ním běhali i&nbsp;kluci po&nbsp;ulicích. Ale z&nbsp;téhož důvodu – a&nbsp;že byl také trochu krátkozraký – moje paní ho&nbsp;propustila ze&nbsp;služby a&nbsp;já si&nbsp;u&nbsp;sebe myslím, že&nbsp;z&nbsp;bolesti nad tím nepochybně zemřel.</span></p>
          <p class="chunk" data-nb-ref-number="29" data-nb-words="341" data-nb-chars="1934"><span class="idea" data-nb-ref-number="29" id="idea29" data-nb-words="341" data-nb-chars="1934">Ovdověla jsem, v&nbsp;nedostatku a&nbsp;majíc na&nbsp;starosti dceru, která krásněla jako mořská pěna. Konečně, poněvadž jsem byla švadlena vyhlášená, paní vévodkyně, právě provdaná za&nbsp;pana vévodu, mě&nbsp;ráčila přivést s&nbsp;sebou sem, do&nbsp;království aragonského, a&nbsp;stejně i&nbsp;mou dceru, která den ode dne rostla a&nbsp;s&nbsp;ní i&nbsp;její půvab: zpívá jako skřivánek, je&nbsp;rychlá jako myšlenka, tančí jako blázen, píše a&nbsp;čte jako učitel a&nbsp;počítá jako lakomec. O&nbsp;její čistotě ani nemluvím, protože plynoucí voda není čistší. A&nbsp;nyní je&nbsp;jí, jestliže si&nbsp;dobře vzpomínám, šestnáct let, pět měsíců a&nbsp;tři dny, na&nbsp;dnu nesejde. Konečně se&nbsp;do&nbsp;toho mého děvčete zamiloval syn velmi bohatého sedláka z&nbsp;jedné vsi pana vévody nedaleko odtud. Zkrátka, poznali se, nevím ani jak, a&nbsp;on pod slibem manželství svedl mou dceru a&nbsp;nechce si&nbsp;jí&nbsp;vzít. Pan vévoda, ačkoliv to&nbsp;ví, neboť jsem si&nbsp;mu&nbsp;stěžovala ne&nbsp;jednou, ale mnohokrát, a&nbsp;žádala ho&nbsp;o&nbsp;rozkaz, aby se&nbsp;ten sedlák s&nbsp;mou dcerou oženil, dělá hluchého a&nbsp;sotva mě&nbsp;vyslechne: otec svůdcův je&nbsp;totiž velmi bohat, půjčuje mu&nbsp;peníze a&nbsp;ručí zaň občas, a&nbsp;proto ho&nbsp;nechce nijak pohněvat, ani mu&nbsp;způsobit nepříjemnost. Chtěla bych tedy, pane můj, aby Vaše Milost na&nbsp;sebe vzala nápravu té&nbsp;křivdy buď prosbou, buď zbraní, neboť všichni lidé tvrdí, že&nbsp;jste přišel na&nbsp;svět, jen abyste napravoval křivdy, odčiňoval bezpráví a&nbsp;chránil ubohé. A&nbsp;pomněte, Milosti, na&nbsp;sirobu mé&nbsp;dcery, její ušlechtilost, mládí a&nbsp;všechny dobré vlastnosti, které má, jak jsem řekla. U&nbsp;Boha a&nbsp;mého svědomí, ze&nbsp;všech dívek, co&nbsp;má&nbsp;moje paní, žádná jí&nbsp;nesahá ani po&nbsp;paty a&nbsp;ta, co&nbsp;jí&nbsp;říkají Altisidora a&nbsp;kterou mají za&nbsp;nejodvážnější a&nbsp;nejhezčí, je&nbsp;za&nbsp;mou dcerou ještě na&nbsp;dvě míle. Neboť vězte, milostivý pane, že&nbsp;není všechno zlato, co&nbsp;se&nbsp;třpytí: ta&nbsp;Altisidora je&nbsp;spíš domýšlivá než krásná a&nbsp;spíš rozpustilá než zdrženlivá a&nbsp;při tom ani ne&nbsp;moc zdravá: má&nbsp;dech nějaký silný, že&nbsp;vedle ní&nbsp;nelze chvilku vydržet. A&nbsp;to ještě paní vévodkyně…, ale raději mlčet, říká se, že&nbsp;i&nbsp;stěny mají uši.“</span></p>
          <p class="chunk" data-nb-ref-number="30" data-nb-words="12" data-nb-chars="79"><span class="idea" data-nb-ref-number="30" id="idea30" data-nb-words="12" data-nb-chars="79">„Co je&nbsp;s&nbsp;paní vévodkyní, přisámbohu, paní Rodríguezová?“ zeptal se&nbsp;don Quijote.</span></p>
          <p class="chunk" data-nb-ref-number="31" data-nb-words="93" data-nb-chars="538"><span class="idea" data-nb-ref-number="31" id="idea31" data-nb-words="93" data-nb-chars="538">„Když mě&nbsp;tímhle zaklínáte,“ odpověděla dueňa, „musím odpovědět na&nbsp;vaši otázku popravdě. Podívejte se, pane done Quijote, na&nbsp;krásu paní vévodkyně, na&nbsp;pleť tváře, jež se&nbsp;podobá hladkému a&nbsp;lesklému meči, na&nbsp;ty&nbsp;líce jako krev a&nbsp;mléko, v&nbsp;jedné slunce, v&nbsp;druhé měsíc, a&nbsp;na tu&nbsp;jarost, se&nbsp;kterou kráčí po&nbsp;zemi, jako by&nbsp;jí&nbsp;pohrdala: zdalipak nevypadá, jako by&nbsp;vnášela zdraví, kam vkročí? Nuže, vězte, Milosti, že&nbsp;za&nbsp;to&nbsp;má&nbsp;děkovat především Bohu a&nbsp;pak dvěma vředům, které má&nbsp;na&nbsp;nohou, jimiž odtéká veškerá špatná vlhkost, jíž je&nbsp;podle lékařů plna.“</span></p>
          <p class="chunk" data-nb-ref-number="32" data-nb-words="60" data-nb-chars="359"><span class="idea" data-nb-ref-number="32" id="idea32" data-nb-words="60" data-nb-chars="359">„Panno Maria,“ řekl don Quijote, „je možno, aby paní vévodkyně měla takové vytékající boláky? Tomu bych nevěřil, kdybych to&nbsp;slyšel i&nbsp;od mnichů bosáků, ale poněvadž to&nbsp;praví paní Rodríguezová, bude to&nbsp;tak. Ale z&nbsp;těch vředů a&nbsp;na takovém místě jistě nevytéká vlhkost, ale tekutá ambra. Opravdu, teď jsem uvěřil, že&nbsp;dělají-li se&nbsp;vředy, je&nbsp;to&nbsp;důležité pro zdraví.“</span></p>
          <p class="chunk" data-nb-ref-number="33" data-nb-words="150" data-nb-chars="838"><span class="idea" data-nb-ref-number="33" id="idea33" data-nb-words="150" data-nb-chars="838">Sotva tu&nbsp;větu don Quijote dořekl, dveře pokoje byly mocným úderem otevřeny, úlekem z&nbsp;té rány paní Rodríguezové vypadla svíčka z&nbsp;ruky a&nbsp;v&nbsp;pokoji nastala tma jako v&nbsp;tlamě vlčí, jak se&nbsp;říká. Pak ucítila ubohá dueňa, že&nbsp;ji&nbsp;chopily za&nbsp;chřtán dvě ruce tak silně, že&nbsp;jí&nbsp;nedovolovaly ani vzdychnout, a&nbsp;že jí&nbsp;jakási druhá osoba velmi obratně a&nbsp;bez hlásku zvedá sukně a&nbsp;něčím jako pantoflem počíná vyplácet, že&nbsp;by&nbsp;se&nbsp;kámen ustrnul. A&nbsp;ač don Quijote skutečně trnul, nehýbal se&nbsp;z&nbsp;postele, nevěda, co&nbsp;se&nbsp;děje, a&nbsp;čekal tiše a&nbsp;mlčky, ba&nbsp;strachoval se, aby se&nbsp;i&nbsp;jemu nedostalo výplaty. A&nbsp;nebylo to&nbsp;nadarmo, neboť když mlčenliví kati ztloukli dueňu (jež se&nbsp;neodvážila naříkat), chopili se&nbsp;dona Quijota, vybalili ho&nbsp;z&nbsp;plachty a&nbsp;přikrývky a&nbsp;poštípali ho&nbsp;tolik a&nbsp;tak citelně, že&nbsp;se&nbsp;nemohl přemoci a&nbsp;bránil se&nbsp;pěstmi; vše to&nbsp;se&nbsp;zběhlo za&nbsp;podivuhodného mlčení.</span></p>
          <p class="chunk" data-nb-ref-number="34" data-nb-words="65" data-nb-chars="378"><span class="idea" data-nb-ref-number="34" id="idea34" data-nb-words="65" data-nb-chars="378">Bitva trvala asi půl hodiny. Strašidla odešla, paní Rodríguezová si&nbsp;shrnula sukně a&nbsp;bědujíc nad svým neštěstím odešla ze&nbsp;dveří beze slova donu Quijotovi. Ten, bolavý a&nbsp;uštípaný, zahanben a&nbsp;zamyšlen, zůstal o&nbsp;samotě, kde ho&nbsp;i&nbsp;my zanecháme přemýšlet, kdo byl hanebný čarodějník, jenž ho&nbsp;tak zvedl. I&nbsp;to se&nbsp;zví časem. Ale Sancho Panza nás volá a&nbsp;pořádek naší historie si&nbsp;toho žádá.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./don_quijote_059.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>